Silloin kun kirjoitan tai puhun elämän kohtalonkysymyksistä, kun vielä yritän rakennella patoja tuhotulvan tielle, useimmat ystäväni ja monet sivulliset määrittelevät minut naiiviksi optimistiksi. Heidän mielestään peli on vuorenvarmasti pelattu, planeetan elämä on vähenemässä ja luhistumassa nopeasti kiihtyvää vauhtia kohti lopullista tukehtumista, eikä sille enää mahda mitään.

Mutta intän edelleenkin vastaan. Tiedän samat asiat kuin hekin, tiedän että historian loppu on ovella. Kuitenkin puhun vain erittäin suurista todennäköisyyksistä, en vuorenvarmuudesta. Se on melkein sama asia, mutta vain melkein.

Sitä paitsi minua kiinnostaa vähempikin kuin noita ajattelijoita ja havainnoitsijoita. Tyydyn hätätilassa viivästykseen, lykkäykseen (pieneenkin) – lisäaikaan luonnolle. Eihän ihmisyksilöllekään ole yhdentekevää, elääkö hän 80- vai 81-vuotiaaksi, hän pitää useimmiten lisävuodesta tai lisäpäivistään kiinni kynsin hampain – kuten kaikki luontokappaleet.

Ja pelkällä spekulaatiollakin näen itseisarvoa – sillä että vaikkapa vain teoreettisesti pohditaan ja tarkastellaan, millaisilla ehdoilla, minkälaisten käänteiden jälkeen elämän jatkuminen tai pitkittyminen voitaisiin taata.

Loppujen lopuksi alistun pelkästään etsimään maailmanselitystä selityksen vuoksi, ilman maailmanparannuksen viritystä – ainakin toisin ajoin (ja toisin kirjoituksin). Teen raporttia, pyrin tavallaan lopunajan historiankirjoittajaksi, oivaltavammaksi ja tarkemmaksi kuin useimmat. Olen kyllä saanut tosissani ponnistella yrittäessäni purkaa kaaosta osatekijöihin, jakaa inhimillisen järjettömyyden laveaa rintamaa lohkoihin, kuvattaviksi, yrittäessäni helpon synteesin jälkeen vaikeaa analyysiä.

Vaikka näkökulmani on maailmanlaajuinen ja oma havaintoalueeni Euroopan laajuinen, niin lähinnä sydäntäni on ymmärrettävästi kotimaa. Ja onnellinen sattuma on, onnellinen maailmanselityksen kannalta, että juuri tämä maa on paras esimerkki, tuhoavan kehityksen paras koealue maailmassa. Jo kansantieteilijä ja tutkimusmatkailija Kai Donner kauan sitten totesi, että suomalaisugrilaiset kansat ovat kaikista kansoista auliimpia omaksumaan ja sisäistämään länsimaisen kulttuurin vaikutuksen, hylkäämään oman kulttuurinsa. Nopeammin ja täydellisemmin kuin mikään muu maa Suomi rynnistää markkinatalouden kaameimpiin muotoihin, kritiikittömään tekniikan palvontaan, automaatioon, sisällyksettömän informaation kuplaan, kaikkien toimintojen ja ihmisten kanssakäymisen sähköistämiseen, englannin (=amerikan) kielen omaksumiseen toiseksi, yhä useammilla elämänaloilla ensimmäiseksi kieleksi.

Kaiken tämän keskellä olen hyvin herkkä noukkimaan kaaoksesta, inventoimaan ja luetteloimaan myös hyviä ja iloisia asioita. Niitäkin tässä kirjoituskokoelmassa pilkahtelee. Niiden kaikkien yhteinen nimittäjä kylläkin on, että ne ovat vielä jäljellä; mitään kehityksen tuomaa uutta hyvää en ole löytänyt. Parhaiten hyvän ja pahan vastakkainasettelu tulee esiin muistelmissani Karjalasta, jotka olen sijoittanut kokoelman alkuun sen eräänlaiseksi motoksi.

Paljon on artikkeleissa, eri yhteyksiin tarkoitetuissa, toistoa, paljon päällekkäisyyksiä muiden ajattelijoiden tekstien, entisten omien kirjoitusten kanssa, ja myös tämän kokoelman kirjoitusten kesken. Tämä on huolistani pienimpiä, kertaus on opintojen äiti, tiettyyn rajaan asti. Kuinka tuhatkertaisesti enemmän toistoa on siinä talouskasvua, kilpailukykyä, tehokkuutta, osaamista suitsuttavien profeettojen ja heidän hännystelijöidensä liturgiassa, joka kaiken aikaa humisee ja lätisee ympärillämme.

Valkeakosken sanomissa on syksyn aikana keskusteltu Sääksmäen kirkonseudun maisemista (Kari Rydman ja pääkirjoitus). Kirjoitukset ovat olleet puu- ja luontovihamielisyydessään puistattavia.

Ainoa asia, jossa nk. kehitys on tällä vuosisadalla ollut Suomessa myönteinen, on ollut kulttuurimaiseman kauneuskäsityksen muutos. Vielä vuosisadan alussa jopa valistuneessa Hämeessä oli vallalla raakalaismainen, petojen pelosta ja uudisraivausperinteestä juontuva puuston raivaus rakennusten ympäriltä. Silloiset valokuvat kaljuista kylistä ja pihoista saavat vapisemaan kauhusta. Pappilat ja kartanot levittivät pihapuistoihannetta jo sata vuotta sitten ja viimeisinä vuosikymmeninä on tapahtunut käänne kaikkialla. Nyt suomalaiset rakastavat puita, pensaita, vihreyttä ja vehreyttä. Pitäisikö meidän nyt tässäkin suhteessa palata villi-ihmisten tasolle?

Aivan hurja oli pääkirjoituksen sananvalinta: pensaiden raivausta kutsutaan  siistimiseksi . Mikään pensas, puu, kasvi ei taatusti voi olla epäsiisti, siivoton. Eikä elävä pensaikko ole ikinä risukkoa, risukkoa ovat kaadetut pensaat, karsitut oksat, hakkuutähteet.

Jos siistimisestä puhutaan, voidaan järjellisesti tarkoittaa vain ihmisen tuottamien jätteiden ja romujen ja viheliäisten autiorakennusten poisraivaamista. Itseasiassa ihmisen maisemaan iskemä rakennus on aina, oli sitten kartano tai navetta, kirkko tai liiteri, jäykkä, suorakulmainen, kova ja karkea möhkäle, häiriö maisemassa. Jokainen puu ja pensas on herkkä, pöyheä, pyöreä, hapsuinen, sanomattoman monimuotoinen ja moni-ilmeinen, arkkitehtonisesti aina ylivoimainen ihmisen kokoon rötistämään tötsään verrattuna.

Kari Rydmanin maalaama kuva Sääksmäen kirkosta maya-temppelinä, jonka ääreen pääsee vain viidakkoveitsen avulla, oli todella houkutteleva, sanoisin: ihana! Epäilemättä on syytä jättää polku kirkon ovelle, mutta muuten kaikki rakennukset pitäisi verhota puilla ja pensailla seinänvieriä ja ikkunanpieliä myöten. Ja täytää pensaskerroksella semmoiset puistot kuin Voipaalan, jossa harvojen alhaalta kaljujen puiden keskellä tyhjä nurmikenttä huutaa autiuttaan. Ehkä kaikkein tärkeintä on vaalia myrskyn tai vanhuuden katkomia pökkelöitä ja kantoja, joiden jäkälä- ja kääpäloiston rinnalla kaikki ihmisen yritelmät taiteen alalla jäävät häpeämään.

Kukkaketojen ja niittyjen osalta Kari Rydman on oikeilla jäljillä. Niille varmasti pitää varata pieniä pinta-aloja, mutta siten, että niityt taatusti ovat lampaiden, hevosten ja nautojen laitumina; ilman jokavuotista laiduntamista ne eivät mitenkään pysy niittyinä. Ja laiduntavat eläimet tuovat maisemaan sen elon, jota ilman avomaisema on hirvitys.

Kuivat ja vähäravinteiset kedot, kukista niittyjäkin rikkaammat, pysyvät ketoina pelkällä jokavuotisella niitolla (myöhään elokuussa!). Meillähän oli suurenmoisia kukkaketoja Huittulassa Kelhin-Voipaalan jyrkissä rinteissä, kunnes ne hävitettiin polkupyörätien asfaltin alle. Nekin pitäisi entistää.

Eija-Riitta Korhola on viisas ajattelija, todellinen valonsäde viheliäisessä suomalaisessa keskustelussa (ja mikä vielä parempaa, myös EU-parlamentissa). Hienossa kolumnissaan (VL n:o 44) hän pohtii eloonjäämisen ongelmaa. Tämä teemojen teema on minulle läheinen – siihen Korhola viittaakin –, ja mieleni tekee kerrata muutamia näkökohtia. Olen niitä ennenkin käsitellyt, mutta lukijakunnathan muuttuvat; ei Korholakaan voi tuntea kaikkea kirjoittamaani.

Näkemys kerskakuluttavien ihmismiljardien tulevaisuudesta riippuu asianomaisten mielikuvituksen voimasta, siitä, pystyykö hän elävästi kuvittelemaan lopun aikoja ja niiden todennäköisintä kulkua. Minusta Korholalla on tässä pieni ristiriita. Toisaalta hän terävästi ja ilmeisen oikein näkee aikakautemme ilmapiirin:  – entä jos hyvyys on jo hyvästelty? Vaikutelma ei synny vain karmeista ja käsittämättömistä uutisista lehdissä, vaan koko kyynisestä aikakaudesta . Sitten hän kuitenkin, polemisoidessaan minun esittämääni Äiti Teresan kritiikkiä vastaan, kirjoittaa:  Mieluummin vaikka koko ihmiskunta haudan partaalle, rakastaen toisiaan hamaan kunnialliseen loppuun, kuin rakkaudeton elämä ja tulevaisuus. 

Eihän se niin tule menemään, ei mene kunniallisesti, vaan juuri niin, että tulevat aikakaudet ovat – nopeassa tahdissa – yhä kyynisempiä ja julmempia. Aivan varmasti ihmiset eivät mene ehtymisen ja luhistumisen loppuun kädet toistensa kaulalla. Loppuvaiheet ovat kuvaamattoman kauheaa kaikkien sotia kaikkia vastaan, jossa kärsimyksen määrä on maksimaalinen.

Oma unelmani on tuollaisen lopun väistäminen, sekä tunteen että järjen avulla. Loogisesti ainoa vaihtoehto olisi karsinnan (sekä väkiluvun että aineellisen elintason, kuormituksen) toteuttaminen hallitusti, ennen kaaosta. Näin väkivalta minimoitaisiin, ja elämä voisi jatkua. Todellisuudessa kaaos ja hirvittävä loppu on tietysti verrattomasti todennäköisin vaihtoehto. Oma unelmani on ehkä vain hivenen realistisempi kuin Korholan unelma.

Korholan kolumnissa en ole aivan tyytyväinen  lähimmäisenrakkaus  -käsitteen käyttöön. Olen itse luonnostellut sellaista elämänmenon mallia, että lähimmäisenrakkaudesta pidetään tiukasti kiinni, koska ilman sitä minkä hyvänsä yhteisön elämä on sietämätöntä, mahdotonta. Mutta käsitän sen sananmukaisesti: lähimmäinen on se ihminen, jonka kanssa joudun suoraan kontaktiin. Hänelle olen aina ehdottoman ystävällinen, lohdutan surussa, neuvon tietä ja pelastan jäistä.

Minulle aivan eri asia on  lajisolidaarisuus , rakkauden ulottaminen kaukaisiin väestöihin. Tämä on väkinäistä, päälleliimattua, ihmisluontoa vastaan. Tuhanteen kertaan on todettu, että Estonian suomalaiset muistavat loppuikänsä, mutta kun 900 henkeä hukkuu lautan upotessa Pakistanin rannikolla, me unohdamme sen seuraavana päivänä. Niin, lajisolidaarisuus on luonnon vastaista – kaikeksi onneksi. Siihen ei ole pakko sortua. Sillä juuri tuolla vääristyneellä lähimmäisenrakkaudella, huolehtimalla ja ruokkimalla kaikissa maanäärissä ylitiheitä väestöjä, jotka ovat haaskanneet oman elämänsä aineelliset edellytykset, me ehdytämme luonnonvarat, luhistamme maan, meren ja ilman järjestelmät. Ja sinetöimme kärsimyksen ja julmuuden enimmäismäärän väistämättömäksi.

Eija-Riitta Korhola on tuonut elämän peruskysymykset esille. Syvin näkökulma vielä puuttuu. Maapallolle on evoluutio kehittänyt (tai Luoja suonut, aivan miten halutaan) miljoonia eliölajeja. Niillä kaikilla on oma kulttuurinsa, elinkeinoelämänsä, rakkauselämänsä, ilonsa ja tuskansa. Paisuva, tällä hetkellä jo kolmensadan miljardin ihmislihakilon vuori on tukahduttamassa nämä kaikki sisaret ja veljet alleen – ja vasta viimeisten joukossa itse tukehtumassa. Mikä on asioiden ja merkitysten suhde, mikä onnettomuuksien suhde?

Pikku detalji vielä: mikä on luonnonystävä-ihmisen osa? Kärsiikö hän mielessään ensin oman lajinsa tragedian ja sitten vielä miljoonakertaisen tragedian?

On merkillinen sosiaalipsykologinen ilmiö, että typeryys ja älykkyys eivät suomalaisessa yhteiskunnassa jakaudu likikään tasaisesti tilastollisen todennäköisyyden mukaan. On muutamia oppi- ja ammattialoja, joihin hölmöys kasaantuu erityisessä määrin, tekee pesän, niin kuin sanotaan.

Häntäpäästä lukien tulevat mieleen sosiologit, meteorologit, taloustieteilijät… No, tähän yhteyteen panin ne vain pehmennykseksi ja lohdutukseksi metsämiehille, humanitaarisista syistä. Metsä-alan ammattilaiset eivät sittenkään erotu kyvykkäistä kansalaisista aivan äkkijyrkästi, vaan liukuvasti. Monumentaalisimman pölhöyden saarekkeen metsänhoitajat kyllä muodostavat.

Metsänhoidon historia Suomessa on todellinen tuskien taival, erehdysten ja kömmähdysten päättymätön ketju. Kun yhdestä virhesuuntauksesta on katkerasti ja hitaasti päästy irti, on seuraava jo hyvässä menossa. Ja kaikki aina koko valtakunnan laajuudelta, niin kuin keskusjohtoisessa suunnitelmataloudessa tapahtuu.

Tunnetuin esimerkki on koko suunnattoman koneiston liikekannallepano koivun hävittämiseksi – juuri ennen koivun nousua teollisuuden kalleimmaksi arvopuuksi. Yhtä huikeita tappioita tuli ”kaleloinnista”, raivaussavotoista, joilla kaikki kaadettiin rasiin nuoret puuikäluokat siellä missä ”taimisto ei ollut tasainen”. Näin menetettiin kolmikymmenvuotias puusto ja kasvatettiin – mikäli onnistuttiin – kenties viidenneksen tai neljänneksen verran peittävämpi taimisto 0-ikäisestä alkaen.

Kansakoulun laskuoppi ei muutoinkaan ole jättänyt metsänhoitajaan mitään jälkeä. Koko ammattikunta mittaa suu toimekkaasti tötteröllä vuosilustojen vahvuutta ja harventaa nuoren metsän hyvään kasvukuntoon siten että puu lihoo kaksinkertaisella nopeudella entiseen ylitiheään ja kitukasvuiseen rappiometsään verrattuna. Siinä tosin varttuvien runkojen luku oli viisinkertainen… Aikanaan sitten metsänhoitajan ilonkyynelillä kastelluista tukkipuista tulee höttöistä sahatavaraa, joka saa rakentajan raivoon ja epätoivoon. Tunnen itsekin liian hyvin tämän höttömetsän höttölaudan: kun päälle astuu, syvä saappaanjälki jää puuhun.

Kautta aikain metsää verotettiin siten, että päältä kaadettiin isot tukkipuut ja pienempi puusto varttui kaadettavaksi aikanaan. Tässä ei ollut muuta vikaa kuin että se oli talonpoikaisjärjen, jokaisen isännän älyn sanelema hakkuutapa eikä siis tarvinnut mitään asiantuntijan, ammattiauttajan apua. Senpä vuoksi metsänhoitajat nimittivät menetelmän harsintahakkuuksi ja metsälle äärettömän turmiolliseksi. Kuten aina, ennen pitkää he itsekin uskoivat huijaukseensa: ylispuuston alla pienemmän puut ovat kelvottomiksi kituneita ja kasvukykynsä menettäneitä. Siksi koko metsä on hakattava kerralla puhtaaksi ja kasvatettava sijalle tasaikäinen istutusmetsä. Näin syntyivät avohakkuut, suomalaisen maiseman suurin kirous jääkauden jälkeen.

Tässä teoriassa, joka edelleen on vallitseva ja joka määrää sen miten isänmaan kamaraa käsitellään, ei tietenkään ole mitään perää. Tosiasiassa varjoon ja ravinnepaitsioon jäävä puu saattaa juroa vaikka vuosikymmeniä, ja heti kun se saa valoa ja elintilaa, se lähtee iloiseen kasvuun. Olen läheltä seurannut muutamia sitkeitä vanhojaisäntiä, jotka arvovallallaan ovat pystyneet uhmaamaan metsänhoitoyhdistysten painostusta ja vuosikymmeniä myymään samasta aina täystiheänä pysyvästä metsästä viiden tai kymmenen vuoden välein uuden leimikon loistokasta laatupuuta. Näiden aniharvojen ukkojen varassa ovatkin ne rippeet kunnollista sahatavaraa mitkä vielä ovat Etelä- ja Keski-Suomessa olleet saatavissa. Jatkuvan kasvatuksen metsien tuotto on pitkällä aikavälillä suurempi kuin mihin avohakkuiden ja kompuroivien istutusten vuorottelulla päästään.

Niin, avohakkuita seurasi sitten ”metsänuudistamisen” koko sekasorto. Hirmuinen ryske ja kolkutus: konearmeijat kautta maan laikuttamassa tai auraamassa kivenlouhikoita, miljoonia hehtaareita miljardeilla markoilla. Ja eri uudistusmenetelmien poukkoileva vaihtelu – koetoiminta aina vuosia myöhässä, tuloksia käsillä vasta sitten kun sovellukset olivat jo menossa Tanskan kokoisilla pinta-aloilla.

Miltä näyttää ”luontainen uudistus”? Aukolle jätetään sinne tänne muutama petäjänhuiske siemenpuuksi. Olenpa nähnyt senkin kumman, että kuusikko hakataan siemenpuuasentoon – vieläpä aivan kuluvana vuonna enkä edes kovin etäällä, koska olen sen siemenkuusikon hakkuutähteistä ja korjuukoneiden murskeista koonnut parin vuoden polttopuut. Yhtä kaikki, kauan ennen seuraavaa siemenvuotta ovat niin männyt kuin kuuset rysähtäneet syysmyrskyssä pötkölleen, vain mustat juurilaatat pystyasennossa. osasta kuusia on sentään kolmimetrinen kanto jäljellä. Aukko on samalla laajentunut syvälle naapurin metsälohkon puolelle, ennen kuin metsänrinta on vähitellen torjunut myrskyn.

Uudistus kylvämällä on jäänyt siinä määrin alakynteen, että voin suoraan siirtyä istutukseen. Sen suosion selittää suurelta osalta jättiläismäinen liikevaihto metsäpuun taimien kasvatuksessa ja myynnissä. Vilkaistaanpa lyhyesti puulaji puulajilta.

Avohakkuilta innostus levisi laajemmallekin. Myös valtakunnan viimeiset laidunniityn kappaleet, peltoheitot ja kedot saavat sievät rivit syvänvihreitä kuusentaimia. Toisena tai kolmantena vuonna iskee myöhäinen keväthalla silloin kun uudet vuosikasvaimet ovat jo pitkällä. Syvänvihreä muuttuu ruskeaksi ja taimirivit käpertyvät heinikkoon, kastikoiden ja lauhojen lempeään syleilyyn, armahtavaan unohdukseen.

Mutta rauduskoivu ei halloista piittaa, se rehottaa elinvoimaa täynnä. Se todellakin rehottaa, sen siirtää omaan viljelykseensä veliveikkonen hirvi, kaikkialla kautta Suomenmaan. Hirven viljelysmenetelmä tuo mieleen vanhan tarinan kuninkaasta ja shakkilaudasta: ensimmäiselle ruudulle jyvä, toiselle kaksi, sitten neljä, kahdeksan, kuusitoista… Koivuntaimessa haaroja toisena keväänä kaksi, sitten neljä, kahdeksan, kuusitoista…

Oli sellainenkin aalto kuin kromosomihaavan istutus tulitikkuteollisuuden tarpeisiin, vaikka siitä ei tullutkaan tuhansien hehtaarien kansanliikettä. Kuinka ollakaan että se sattui juuri samoille vuosille jolloin koko hiipuvan teollisuudenhaaran rippeet siirtyivät hiljaa ulkomaille.

Valtavin valtakunnallinen operaatio on kuitenkin männyntaimikauppa. Maastossa jälki on alakuloista. En tarkoita Lappia, jossa taimisto kärvistelee jonkin vuoden ennen kuin hiipuu tundraksi. Etelä-Suomessakin olen pienestä pojasta seurannut sydänmailla hakkuuaukkoja, joista rehevimmät jäävät heinän valtaan ainakin minun iäkseni. Tai sitten lasken, kuinka monessa epämuotoisessa taimenkäppyrässä on vielä vihreitä neulasia: viime vuonna vielä joka viidennessä, nyt enää joka kahdeksannessa. Hauholla kävelin kerran isolle taimistoaukolla, jossa torjuntaruiskutus joko heinikon tai lehtivesaikon nitistämiseksi oli tappanut myös jok’ikisen viisivuotiaan männyntaimen. Etenkin peltomailla tapaan kuitenkin myös komeasti menestyneitä taimistoja ja suoritan taas laskutoimituksia: joka kuudestoista, joka kahdeksastoista männynalku jotakuinkin vatupassissa, muut mitä ihmeellisin kokoelma käyrää, lenkkiä, monihaaraa ja kulmaa. Suurin ihme kohtaa kuitenkin, jos keksii töniä ja taivutella näitä hyväkkäitä: käsivarren vahvuisinakin ne lelluvat ja taipuvat kuin muoviletku.

Kaikesta näkyy, ettei metsänhoitaja käsitä mitään puun olemuksesta eikä metsän kokonaisuudesta, ei sen viihtymisestä, vaatimuksista, ei siitä mitä se sietää. Ei se hysteerisen herkkä ole, kestää se myyrän, jäniksen, hirven ja myrskynkin. Niin että antaa se ihmisellekin osansa, mutta varovaisesti poimiskellen, puun sieltä, toisen täältä. Tiheys ja suojaisuus on metsän perusominaisuus, ja yhden puulajin metsä on useimmiten jo ajatuksena mieletön.

Soitten ojitus sivuaa myös käsiteltävää asiakokonaisuutta, vaikka siinä mennäänkin metsästä toiseen kansallismaisemaan, joka on maalle nimenkin antanut. Suomen soitten ojitusta on sanottu Euroopan suurimmaksi luonnon tuhoamistoimeksi 1900-luvulla. Tässä tarkastelussa on kuitenkin kiinnostavaa se, että viidennekselle ojitusalasta ei ole noussut eikä nouse taimen tainta ja että lopunkin touhun tase taitaa olla samanlainen kuin säästöpankkien. Miljardit olivat pikkulantteja, kun tuontikoneet ajettiin loppuun ja tuontiöljy paloi rämeillä ja nevoilla. Ollapa nekin rahat nyt valtion kassassa.

Mitä tästä kaikesta jää käteen? Massiivista hävikkiä siitä jää käteen, joka käänteessä, hävikkiä, joka kumoaa vähäiset ansiot ja voitot toisaalla. En ole tässä katsauksessa kosketellut sanallakaan metsätalouden perusfilosofiaa, elämänkehän suojelua, maapallon hiilitasetta ja sen sellaisia suuria ympyröitä. Minua tällä kertaa kiinnostaa näkökulman supistaminen pienen Suomen talouselämään. Ja siltäkin kannalta lopputulos metsäammattikunnan ähellyksessä koko sen elinaikana on kirkkaasti miinusmerkkinen. Ilman ainoaakaan metsänhoitajaa ja metsäteknikkoa, ilman yhtään alan oppilaitosta Suomesta olisi voitu myydä sama määrä puuta, laadullisesti parempaa puuta, ja metsäturkki olisi verrattomasti tuuheampi. Kansallispuisto- ja soidensuojeluohjelmiemme suurmiehen, edesmenneen Urpo Häyrisen unohtumaton määritelmä metsäammattimiehelle, ”panssaroitu tuhooja”, voidaan vaihtelun vuoksi vuorokerroilla korvata ”panssaroidun tolvanan” lempinimellä.

Viime talvena kaadettiin kotikyläni tienvarren viimeinen metsä, vanha kuusikko, harvakseen suurten koivujen kirjavoima. Samalla lähtivät korkeat siemenmännyt tien vastapuolen laajalta, viisitoista vuotta sitten tehdyltä aukolta, jolla nyt kasvaa peukalon vahvuista taimikkoa. Asun nyt hehtaarin tontilla melkein saaressa, hakkuualueiden keskellä. On avaraa, ilmavaa.

Tämä aukko tehtiin todellakin talvella, ei alkueläinten eläinten pesimisaikana, kukkien kukkimisaikana, kuten joka toinen seudun hakkuista. Tämän hyvän puolen olen huomannut, asioista pitää aina löytää hyvät puolet. Hakkuuaukon läpi virtaa puro, ja se partaalle jätettiin harva yksittäispuiden rivi, olisiko se ollut ”avainbiotoopin suojelua”. Mitään puron pienilmastoa tai ainuttakaan saniaista ne eivät varjele. Maiseman kannalta olisi ollut parempi, jos tätä vierestä kaadettujen runkojen silpomien puiden räähkäistä riviä ei olisi jätetty kummittelemaan. Yhtä kaikki, aukolle jätettiin muutama muukin puu, kahdenkymmenen ja viidenkymmenen metrin välein.

Itse savotta oli vaikuttava, niin kuin se nykyisin on. Mikään ei ole suurempaa pötyä kuin puhe maaseudun autioitumisesta. Nyt se vasta onkin elävä, on jylyä ja ryskettä, kirskuntaa, narsketta, vinkunaa ja ulvontaa, ja teräskauhojen kolinaa.

Päätyön teki kaksi ekoystävällisen vihreiksi maalattua monitoimikonetta. Tämän aukon aukaistuaan ne siirtyivät valtionmaantien taakse ”isoille metsille”. Siellä nuoruuteni ja vielä keski-ikäni aarniometsät olivat jo kaikki tuulen läpipuhaltamia harveikkoja. Silti koneille riitti siellä töitä, viikko viikolta yhä kauempana: vähitellen jytinä muuttui jyminäksi, lopulta kaukaiseksi kuminaksi, kunnes kevään tullen haipui kuulumattomiin.

Yhtä järeät kuorma-autot veivät tukit pois. En tiedä mihin ne tällä kertaa menivät; aikaisemmin puuvainajat on täältä viety Kaskisiin, 300 kilometrin päähän monen metsätehtaan ohi.

Sitten tuli uusi valtaisa punainen traktori, joka kahmi kourallaan oksat ja latvat suuriin rovioihin tienvarteen haketettaviksi. Hakettamisella varmistetaan, ettei aukolle jää humustakaan. Tämän jälkeen oli vuorossa keltainen kaivinkone, joka raastoi tanteren ojille. Viimeisinä vuosina täällä on kaikki hakkuualueet aurattu, joskus vasta pari vuotta hakkuun jälkeen, niin että versomaan ehtinyt vihreä vatukko on revitty pois ja näyttämö saatu vielä kerran yksivärisen mustaksi. Tällä kertaa auraus tehtiin heti (toinen hyvä puoli löytyi, eläköön).

Kaikki nämä koneet kiersivät pienen säästiön (kolmas hyvä puoli!). Mahtikuusikon keskellä oli pieni kosteikkoputama, jossa ei kasvanut yhtään arvopuuta. Siihen jäi pieni nätti lepikkotupsu. Kesällä paikallinen huvila-asukas metsän- tahi aukonomistajan kehotuksesta kaatoi lepät polttopuiksi (kolmas hyvä puoli peruutetaan).

Maaliskuussa olin hevosella matkalla kirkonkylälle ja sattui vielä olemaan kiire. Tien muurasivat kaksi kuorma-autoa, toisessa haketuskone, toisessa hakesäiliö. Ne antoivat sentään tietä, peruuttivat hankalasti kauas valtionmaantielle ja möyrivät takaisin. Myöhästyin silti aika pahasti. Hakekasojen päällä oli koko viimetalvinen mahtava lumikuorma, puolimetrinen patja. Hakekuormaan pöllysi puolet lunta, puolet pilkettä. Päättelin talonpoikaisjärjelläni, että sen hakkeen polttoenergia menee hakkeen itsensä kuivattamiseen. Muutamaa päivää myöhemmin satuin lukemaan lehdestä laskelmia, joiden mukaan läpimärän hakkeen hyötysuhde lähenee nollaa.

Kevät tuli sitten. Jättiläiskoneet olivat tampanneet tien niin tiiviiksi, että pakkanen oli notkopaikassa tihkuvesistä jäädyttänyt rummun umpeen. Aikaisemmin se rumpu ei ole jäätynyt koskaan. Monta viikkoa tiellä oli puolen metrin lammikko. Onneksi tie oli sen verran kalteva, että toista piennarta myöten jalankulkija ja polkupyörän taluttaja pääsi ohi (uusi kolmas hyvä puoli).

Kesän kynnyksellä saapui Taimi-Tapion istutusryhmä ja istutti kuusentaimia (niin pieniä, että olen vanhoilla silmilläni vain pari pientä vihreää pilkkua tieltä käsin erottanut). Pahvisia taimilaatikoita ei jätetty hajalleen raiskiolle (neljäs hyvä puoli) vaan kasattiin tienpuoleen kolmeen korkeaan rovioon. Ja siihen ne jäivät, yhä virttyneempinä, halkeillen auringossa ja sateessa. Sateet olivat onneksi viime kesänä todella vähissä (viides…). Siitä huolimatta näytti samalta kuin jos tien varteen olisi kaadettu kolme autokuormaa talousjätteitä.

Pohdittiin tiekunnan puheenjohtajan kanssa, kelle kasojen poistaminen kuuluu, aukonomistajalle vai taimiyhtiölle. Jälkimmäinen arvaus osoittautui oikeaksi. Puheenjohtaja tavoitti ao. metsäteknikon. Mitään ei tapahtunut. Olivathan kysymyksessä metsäammattimiehet (ei yhtään hyvää puolta). Elokuussa, häikäistyttyäni katopaikkamaisemasta parillakymmenellä kylilläkäynnillä, valitin Valkeakosken ympäristönsuojelutarkastajalle, joka soitti eteenpäin Taimi-Tapiolle. Kasat pysyivät.

Syyskuussa kävin Valkeakoskella neuvottelemassa ys-tarkastajan kanssa. Vetosin siihen, että tie on muodollisesti kaupungin katu, katukilpineen kaikkineen (vaikka onkin matkaa 7 kilometriä kauppaan ja bussipysäkille) ja että sen varressa asuu, kesämökkiläiset mukaan lukien, parikymmentä ruokakuntaa. Eikö kaupungin rakennus- tai puisto-osasto voisi kalustollaan poistaa jätteet ja laskuttaa perästäpäin asianomistajaa? Ys-tarkastaja arveli, kokemuksen raskas taakka harteillaan, että tämä johtaisi vuosikausien valituskierteeseen ja että kaupunki tuskin ryhtyisi polttamaan näppejään. kehitimme kuitenkin suunnitelman, joka perustui metsämiesten tunnetusti vähäisiin hengenlahjoihin. He eivät luultavasti vielä uhkatilanteessa kykenisi kuvittelemaan koko prosessia loppuun, voittoisiin valituksiin asti. Pelkkä ankara uhkaus ei saattaisi kaupunkia hankalaan välikäteen, ja toisaalta se saattaisi tepsiä. Syyskuun puolivälissä läjät katosivat, kolmen ja puolen kuukauden koristelujakson jälkeen.

Olen mennyt tapahtumien edelle. Kesäkuun alussa, viikonlopun alla, tuli ensimmäinen myrsky, joka kaatoi aukolta (ja puronvarren puurivistä) monta jättöpuuta. Yksi pudotti puhelinlangan. Juuri myrskyn vuoksi jouduin katkaisemaan kolmen kuukauden vesilintusoutuni ja käymään kotona. Tarvitsin silloin puhelinta, mutta selvisin yhdellä patikoinnilla naapurikylään kahden kilometrin päähän, sillä puhelin oli poikki vain kolme päivää, asentajat tulivat maanantaina.

…

Jäteläjät ovat poissa, ja puhelin toimii. Mutta peittävä, armahtava lumi viivyttelee. Nyt kun metsätaloudella ei ole enää mitään pidäkkeitä, eikä sen menetelmien raakuudella mitään rajoja (en tarkoita metsälain paperipykäliä enkä sertifiointien kaltaisia huijauksia, vaan todellisuutta), ja entisten metsien auratut aukot liittyvät toisiinsa ja edelleen peltoaukeisiin kilometrisiksi aavikoiksi, on painajainen täydellinen. Vielä viitisentoista vuotta sitten lähikylien kaikissa taloissa oli karjaa ja puolet pelloista vihreänä heinänurmena. Nyt ei ole vasikan vasikkaa eikä lapun lappua heinänurmena. Hyvin suuri osa pitäjän alasta on kynnöksellä, pellot ja metsät, mustalle muralle revittynä.

Tämä on minun isänmaani. Isänmaataan tulee rakastaa. Minä siis rakastan tätä. Rakastan, rakastan, rakastan, vakuutan itselleni. Mitä minä sitten rakastaisin ellen tätä? Pakko on rakastaa, sanomattoman katkera pakko.

Inarijärven ja valtakunnan rajan välisen erämaan metsänhakkuuaikeet ovat nostaneet suuren väittelyn koko maassa. On puhuttu koskemattoman luonnon puolesta, saamelaisen vähemmistön oikeuksien puolesta, porotalouden, matkailun, retkeilyn, paikkakunnan oman pienimuotoisen puuteollisuuden puolesta. On puhuttu työllisyydestä, etelän ja pohjoisen ihmisten ikuisesta vastakkaisuudesta. Onpa asetettu Inarijärven takaisen erämaan juridinen omistusoikeuskin kiistanalaiseksi.

On perustettu metsänhakkuun estämiseksi Kessi-toimikunta, neuvoteltu ympäristöministeriön, maa- ja metsätalousministeriön, metsähallituksen, Inarin hoitoalueen ja Inarin kunnan kanssa. On kerätty Kessin erämaan puolesta adresseja, nostatettu kirjailijat, taiteilijat ja muut kulttuurihenkilöt takajaloilleen. 90 kansanedustajaa on tehnyt kirjallisen kyselyn hakkuiden mielekkyydestä. On maalattu runollisia ja vetoavia iskulauseita Paatsjoen rakenteilla olevaan siltaan ja istuttu siitä hyvästä oikeudessa. Lehtikirjoituksia on ollut palstametreittäin. Ja on uhkailtu ja on itketty.

Erämaa luojan taskussa

Inarijärven takainen metsäerämaa on tapana jakaa kartalla suunnilleen puoliksi, vaikka mitään luonnollista rajaa puoliskojen välillä ei ole. Pohjoispuoliskoa nimitetään Vätsärin alueeksi, se liittyy seutukaavoituksessa Sevettijärven kolttakylään ja on toistaiseksi hakkuusuunnitelmien ulkopuolella. Eteläisempi puolisko, nyt tulilinjalla oleva Kessin alue, rajoittuu etelässä Paatsjokeen ja sen päivänpuolella sijaitsevaan Nellimin kylään.

Koko metsäalue on täysin tietön, melkein polutonkin. Se on ollut etelästä käsin sillattoman Paatsjoen ja rajavyöhykkeen aiheuttamien hankaluuksien, Sevettijärveltä käsin päällekkäisten pitkänomaisten järvien ja äärettömän hankalakulkuisen maaston varjeluksessa. Tällaisessa luojan ja valtakunnanrajojen synnyttämässä taskussa se on ollut ainutlaatuisella tavalla suojassa ihmisen mellastukselta.

Luonnonystävän Inari

Itsellenikin Kessin alue on, merkillistä kyllä, ollut tuntematon joitakin uloimpia Inariin pistäviä niemimaita lukuun ottamatta. Sitäkin tutumpi on Vätsärin puoli, jossa koetut haltioitumisen elämykset ovat verrattomasti ylittäneet kaikki muut elämän kokemukset nuoruuden jälkeen.

Surullista kyllä, tuota hurmiota on tasapainottanut Inarijärven etelänpuoleisen Sarminkairan ulosmittauksen pakollinen seuraaminen. Hurjia vastakohtia samalla Lapin-matkalla! Toisaalla Inarin itäisten perukoiden ja niiden takaisten aarnoiden jumalainen erämaa: päiväkausiin ei vihjettä siitä, että maapallolla olisi koskaan ollutkaan muita ihmisiä. Ei polkua, kirveen lastua, nuotion kekälettä, ei äänimerkkiä. Pelkästään ikimäntyjen satumaisissa yksilöllisissä muodoissa on ihmettelemistä yhden ihmiselämän tarpeiksi, tuntuu kuin olisi kysymys tuhansista eri havupuulajeista. Ja toisaalla puolen tunnin välein, vuorokauden ympäri, viikosta ja kuukaudesta toiseen, jymisevät perävaunulliset rekka-autolastit 200-400-vuotiasta kilpikaarnamäntyä pölkkyinä Kemin paperitehtaille!

Tahi Kyynelvuonon pikkuruiset harmaat asumukset, samankokoiset kuin minun verkkosaunani Hämeessä, hehtaarin suuruisine raivattuine kenttineen, joiden reunasta melkein pikkuisen ikkunan alta alkaa ikipetäjien valtakunta kuin seinä, heti vailla merkkiä ihmisen liikkeistä. Ja toisaalla kuvottavan ruma ja törkeä, turhuutta markkinoiva Ivalon kylä Inarin vastakkaisessa päässä! Ei missään järky ja horju usko ihmiseen niin perusteellisesti, ei missään inhimillinen kulttuuri kaikkinensa asetu mielessä niin elävästi kyseenalaiseksi. Siinä saa kuunnella pitkään Beethovenia ja Sibeliusta ja lukea Rasputinia, Singeriä, Kunderaa ja Bellowia niteen poikineen, ennen kuin taas vakuuttuu siitä, että ihmisellä sittenkin on jotakin pientä annettavanaan maailmalle.

Minkälainen on Kessin erämaa?

Kuluneena kesänä juhannuksen alla tuli aukko Kessin puolen tuntemuksessa auttavasti täytetyksi. Erävaeltaja liikuu useimmiten yksin, kaksin tai kolmin. Tällä kertaa meitä oli kolme, retkikavereina inarilainen lääkäri Teuvo Niemelä ja helsinkiläinen arkkitehtiopiskelija Ville Komsi. Kaikki me halusimme jättää jäähyväiset Kessille, ja kaikki me hiukkasen vielä toivoimme, että jäähyväiset eivät sittenkään olisi jäähyväiset. Ja kaikkia meitä kiinnosti tietää, mikä oli Kessin erämaan luonne ja olemus ja mikä sen kohtalosta taistelevien ihmisryhmien väitteistä totta ja mikä kuvittelua.

Tutustuminen olisi tosiaankin vain auttava, se kesti kolme vuorokautta ja käsitti alueen vain viidentoista kilometrin syvyydeltä Paatsjoesta lukien. Mutta tuon ajan retkeily oli voimaperäistä ja tarkkaa. Erämaa valtaa nähtävästi kaikissa olosuhteissa mielen ja virittää valppauteen.  Niin kävi nytkin, vaikka alkajaisiksi koskemattomasta jokimaisemasta hirviön lailla kohoava uusi betonisilta ja peninkulman mittainen, kaikella mahdollisella konetehon armottomuudella ja älyttömyydellä ylileveäksi möyritty runkotien pätkä sen jatkona uhkasivatkin masentaa maan rakoon.

Puitahan me ennen muuta katselimme, ihailimme ja tutkimme, eläviä, keloutuneita, tuulen kaatamia ja ihmisen kaatamia. Toisin kuin pohjoinen Vätsärin puoli ei Kessi ole erämaa kaikkein puhdasoppisimmassa mielessä. 1920-luvulla sieltä vietiin hevospelillä parhaita, järeitä ja suoria mäntyjä tukkeina Paatsjoen varteen ja sitä myöten Norjaan. Tämän hakkuutyömaan ala ja leimikko kaikkine yksityiskohtineen on tarkoin nähtävissä, sillä jokainen kanto ja latvus melkein lahoamattomine sahauspintoineen on 60 vuoden takaa tallella. Täysin kadonneet ovat vain ajon jäljet, mikäli niitä tukkireet vahvojen lumien aikana ovat varvikkoon, jäkälikköön ja maahan lainkaan jättäneetkään.

Ihmeellistä on tutustua tuon aikaiseen hakkuualueeseen. Metsänkaato on toki aina metsänkaato, vakava suonenisku luonnossa. Mutta mikä hyytävä ero sittenkin nykyisellä konesavotalla tuohon verrattuna! Kessissä on kantoja harvakseen, ja on hellyttävää nähdä, että missä kolme vankkaa suoraa petäjää on kasvanut lähekkäin, niistäkin yksi on jätetty kaatamatta ja humisee tuulessa edelleen, muutaman sentin lihoneena. Kaikki muut puut, silloin nuoremmat, vinot ja mutkaiset, valtava pääosa kaikesta puustosta, on kolhiutumattomana jäljellä. Jotkin hankalakulkuiset kivikkoiset selänteet on kierretty kokonaan. Pieninkään aukkohakkuu ei kuulunut senaikaisen ihmisen maailmankuvaan, luonnonkuvaan, ei metsätalouteen eikä metsänhoitajan filosofiaan. Kasket ja raivaukset maanviljelyn nimissä olivat kokonaan asia erikseen.

Mitä muita kasveja me näimme? Kasvitieteilijöinä me olimme kaikki maallikoita ja meille vuodenaika ennen kukkien avautumista oli liian varhainen. Tänä vuonna kaikki on ollut alusta alkaen ja koko maassa myöhässä. Vaikka oltiin lähellä juhannusta, koivu oli vasta pienellä lehdenalulla, ja Inarin Kasarinselällä ja Vasikkaselällä kerrottiin vielä jäiden jurottavan. Viimeisenä päivistämme ensimmäinen lämpöaalto yhtäkkiä mursi esiin ruskeasta suosta muurainten valkeat kukat ja kunkin kukan viereen ensimmäisen heleänvihreän, ujosti puolisupussa tunnustelevan lehdykän, iltaan mennessä jo tuhansittain, samanaikaisesti kaikilla soilla.

Eläimistölle tuo säästeliäs poimintahakkuu lienee – ehkä joitakin hyönteisiä lukuun ottamatta – yhdentekevä, ainakin nyt 60 vuoden jälkeen. Lintumaailmassa ero hakatun ja hakkaamattoman metsän välillä on valtaisa, sekä lajirunsaudessa että kokonaismäärässä, ja Lapissa vielä suurempi kuin etelässä. Tätä eroa saimme karvaasti maistella, kun Kessin päivien jälkeen teimme vielä 25 kilometrin vertaisvaelluksen Ivalojoen Törmäsestä käsin Lapin tämänhetkisiin  normaalimetsiin  – lohduttomille, lohduttomille autiometsäpohjille. Mutta Kessissä soi järripeippojen ja leppälintujen kuoro tiuhana, jyrähtivät sekä ukkometso että koppelo jaloista lentoon, piiskuttivat hiiripöllön lentopojat, helkyttivät käet ja takoi pohjantikka kuivia kelonkylkiä. Salojärviä värittivät kuikat ja joutsenet, ja pikkusirkku lauloi Kessijärven rannassa.

Kaikki ne elivät siellä omaa täyspainoista elämäänsä, me kuljimme ohi ja unohduimme äkkiä. Mahtavan metsähanhen ja pienoisen sinirinnan me tulimme ajaneeksi pesistään, kummallakin oli seitsemän munaa, mutta emot palasivat pian jatkamaan hautomista. Vähän pahemmin me hermostutimme yhden piekanahaukkapareista, kun kiipesimme katsomaan sen kahta munaa risuröykkiössä kelo-oksan päällä, ja Keinojängänlammella Komsin Ville pyöritteli pieneliöitä ja sekoitti veden mutaliejuksi pitkäksi aikaa, kun ei kaupunkilaispoikana osannut mennä uimaan kovalta törmärannalta, vaan rypi matalassa mutapoukamassa. Mutta vain yhden isomman konnuuden teimme, osoittaaksemme mekin että ihminen on peto ja valtias, yksi harri tuli nitistetyksi. Niemelän Teuvo sen tappoi, mutta kaikki me sitä söimme, Niemelän Ivalojoelta kantamien evässiikojen loputtua. Kalahan se on se kaikista onnettomin häviäjä ja sijaiskärsijä, sitä vainoavat vielä melkein kaikki nekin, jotka eivät henno lämminveristä eläintä surmata eivätkä vanhaa puuta kaataa.

Metsien miehet

Olimme osuttaneet retkeilyn siten, että sen päätökseksi liityimme yllätysvieraina metsähallituksen esittelytilaisuuteen Kessin metsässä lähellä siltaa ja sitä seuraavaan tiedotuskokoukseen Ivalossa. Kaikkein kauneimman kesäkuun päivän istuimme Ivalon hotellissa. Tunnelma oli epätodellinen, mutta ei yksin kuumassa kokoussalissa, vaan koko metsähallituksen retkeilyn aikana. Tarkoitan kohtaamiani metsäammattimiehiä ja ristiriitaisia tunteitani ja mietteitäni.

Metsähallituksen kuuluisat isännänelkeet pohjolassa ovat nyt poispyyhkäistyt, valtion aluemetsänhoitajat karistaneet  alueherran  tittelin hartioiltaan. Tilalla on nykyaikainen tiedotustyyli, taitava, pehmeä ja kohtelias diplomatia. Laupiaasti ja kiihtymättä vastailivat metsämiehet niin terävimpien poromiesten kärkeviin ja ivallisiin letkauksiin kuin luonnonystäville, joita kokoussalissa oli Inarista useita muitakin. Kolmikkomme ei saanut kuulla sanaakaan siitä, että olimme kutsumattomia vieraita, metsäherrat pääjohtajaa myöten riensivät oitis kättelemään, saimme kyydin Ivaloon retkikunnan linja-autossa, pitkiä puheenvuoroja saimme käyttää kuten muutkin, ja vain vaivoin estyimme lopullisesti korruptoitumasta kieltäytymällä kohteliaasti metsähallituksen tarjoamasta hotellilounaasta.

Meninkö ansaan, kun keskustelin heidän tavallaan, puhuin suostuttelevasti, kuten hekin? Osaksi ehkä olin nostalgian uhri, palautuivat mieleen ne vuodet neljännesvuosisadan takaa, jolloin tunsin puolet valtion aluemetsänhoitajista ja leegion metsäteknikoita, työnjohtajia, metsureita ja kämppävahteja. Se oli aikaa ennen tehometsätalouden lopullista voittoa, silloin muutamat vanhat alueherrat saattoivat olla peittelemättömiä luonnonystäviä ja avoimesti pahoitella mielestään liian suuria piirikuntakonttorin hakkuusuunnitteita. Sen jälkeen toimet isänmaan metsissä ovat olleet katastrofien vyöryä ja metsämiesten puheenvuorot julkisuudessa senlaatuisia, että ei ole tehnyt mieli ylläpitää tuttavuutta heidän uuteen sukupolveensa.

Ehkä myös sorruin paheeseeni, pinnalliseen vaistonvaraiseen ihmisrakkauteen. Minulla on outo taipumus pitää ihmisistä silloin kuin kohtaan heitä silmästä silmään, vaikka heidän tekonsa maailmassa ovat verenkarvaisen kauhistuttavia, vielä kaameampia rauhan kuin sodan aikana. Mutta tosiasiaksi jää, että metsäammattimiehet, niin Lapin omat miehet kuin Helsingistä tulleet päähämähäkit, olivat – yhä vieläkin – juuri minun makuni mukaisia avokatseisia, miehekkäitä ja maastokelpoisia tyyppejä, hyvin samantapaista kastia kuin ystäväni luonnontutkijat, metsänsamoilijat ja soidentarpojat. Melkein jokaista kätellessä tuli tunne, että tuon kanssa olisi mukavaa erävaelluksella ja iltanuotiolla.

Ja samalla he olivat ihmisiä, jotka toimivat käsikassaroina meidän yhteiskuntamme, meidän maankolkkamme hirmuisimmassa luonnonhävityksessä. Itseltäni he ovat vieneet ja vievät loputkin koko elämän pohjasta, joka on nojannut metsän, suurten vanhojen puiden varaan. Siinä nämä rakastettavat ihmiset sitten sekä valehtelivat täyttä päätä että olivat koko maailman mittasuhteissa niin väärällä asialla kuin olla saattaa, todistellessaan ystävällisesti ja järkähtämättä, että Kessi kyllä hakataan, koska se on Inarin ja Lapin ja Suomen ja ihmiskunnan talouselämän kannalta välttämätöntä, mutta sen luonto ja maisema ja rauha ja erämaaluonne silti säilyy ellei peräti parane. Teitä tehdään, mutta kovin vähän, ja puita kaadetaan, mutta kovin vähän. Aivan toisessa asiayhteydessä sitten käsiteltiin savotan kannattavuus, ja siellä puumäärät yhtäkkiä olivat suunnattomia ja tuotto miljoonissa.

Suunnitelmat ja todellisuus

Otaksun kuitenkin osaavani kuulostella sanakäänteistä ja äänensävyistä, että kaikki ei ollut tietoista valhetta, suunniteltua strategiaa. Osaksi nämä miehet uskoivat puheeseensa, putosivat omaan kuoppaansa. He myönsivät auliisti, että tähän vuoteen asti Lapin hakkuiden jäljet ovat olleet pahat, mutta nyt alkaa uusilla metsänkäsittelyohjeilla uusi aikakausi. Uusi suuri keksintö, taikasana kymmeniä kertoja lausuttuna oli  välialue , koskematon palsta hakattavien väliin. Me näimmekin ensimmäisen leimikkosuunnitelman yhden välialueen. Se käsitti suopainanteen ja kolme käppyräistä koivunpörilästä. Täysin paljaiden aukkojen ala on tästä pitäen aivan pieni, melkein huomaamaton, 20 hehtaaria. Paitsi niissä ja niissä poikkeustapauksissa sitten tosin suurempikin... Niin, 20 hehtaaria on jo valtaisa aukio, paljon pienempikin riittäisi Kessissä siihen, että ensimmäinen kunnon länsiluoteinen lähtisi sen reunasta kaatamaan puita kuin heinää kauas itärajan takaisiin tuntureihin saakka.

Me, jotka olimme kulkeneet Kessissä, ja sitä ennen Inarin suursaarissa, rannoilla ja Vätsärin kairassa, tiesimme, että tuulenkaatoihin viimeistään sortuvat kaikki toiveet Kessin metsän osittaisestakin säilymisestä hakkuun jälkeen. Olimme nähneet tuhansittain tuulenkaatoja, lukemattomien eri myrskyvuosikertojen jäljiltä, kokonaisia kangaskaistaleita yhtenä murroksena ilmankin ihmisen tekemien tuuliaukkojen apua. Missään Suomessa ei mänty ole yhtä huonosti kiinni maaperässä, hienojakoisessa hiekassa kuin Inarin alueella. Ainoat metsätalouden näkökulmasta järjelliset hakkuutavat olisivat hienovarainen poimintahakkuu tai sitten koko alue laidasta laitaan putipuhtaaksi. Mitä sitten sen jälkeen – niin, taimettuminen vuosisatojen mittaan tai tundroittuminen, kummallakin on metsäammattimiesten omassa piirissä puolueensa.

Itse ajattelin ja muistelin niitä pitkän elämän aikana näkemiäni lukemattomia hyviä ja kauniita metsänkäsittelyohjeita paperilla, milloin lehtipuusekoituksen, milloin rantojen suojavyöhykkeiden, milloin kolopuiden, milloin kelojen, milloin metson hakomäntyjen, milloin soidinpaikkojen säästämisestä. ja muistin, kuinka tuuleen kylvettyjä ne ohjeet olivat aina olleet hakkuiden tiimellyksessä, Suomen miehen tappotanterilla. Kessissä meillä oli toistaiseksi silmien alla esimerkkeinä  pehmeistä ja hienovaraisista  menetelmistä silta ja runkotie, molemmat järjettömästi ylimitoitettuja ja kauhean näköisiä. Helppo oli käsittää, että Kessin erämaan talvipakkasissa ja luminietoksissa ohjeet hukkuisivat suureen unohdukseen. Moottorisaha niin kuin raivaustraktorikin on kapine joka vie miestä eikä mies sitä.

Ihmisen osa ja kohtalo maailmassa

Mutta tuon Inarissa väittelevän, näennäisesti samankaltaisen saapasjalkakansan välillä kulki viime kädessä paljon syvempi juopa kuin erilaiset käsitykset työllisyydestä, tuulituhoista tai taimettumisesta. Osalle Kessin suojelijoistakin metsätalouden, porotalouden, paikkakunnan ihmisten ja matkailun väliset eturistiriidat olivat ainoaa todellisuutta. He olivat samalla puolen rajaa, puhuivat samaa kieltä kuin metsähallituksen miehet, uskoivat yhtä vankasti, että Kessin erämaa on ihmisen, kysymys on vain käyttömuodosta.

Moni pieni vihreä tietämätön on kyllä omaksunut vakaumuksen tehometsätaloudesta isona pahana sutena, mutta haluaa romantisoida poromiehen ja hänen  luontaistaloutensa  pienenä erämaahan haipuvana – vieläpä sorrettuna ja solvaistuna – hiirulaisena. On varmaa, että porotalouden jäljet eivät koskaan ole yhtä kaikenmurskaavat kuin konesavotan. Mutta ero on vain aste-ero, Kessissäkin: sadoin tonnein galvanoitujen rautalankaverkkojen rullia pitkin ja poikin kairaa tiheän laidunaitajärjestelmän rakennusaineksiksi, moottorikelkkojen syvät polanneurat pitkin suojuotteja, erotuspaikoilla pöyristyttävinä repsottavat muovikelmukodat kanisterimeren keskellä, maaperä paikoin paljaalla muralla ylisuuren porokarjan jäljiltä. Samaa teollistunutta tehotaloutta sekin, samaa ihmisen hirmuvaltaa luonnon yli.

Elämänsuojelija on tässä kaikessa mukana, vereslihalla, mutta katselee sitä myös toisesta näkökulmasta, ylhäältä, ikäänkuin pilven reunalta. Jonkun on otettava osakseen nähdä kokonaisuus ja yhteydet.

Mikä on elämänsuojelijan käyttömuoto erämaalle? Ei mikään, ei mitään käyttömuotoa, käyttöä ihmiselle. Ei metsätaloutta, ei porokarjoja enempää kuin luontaisten villipeurakantojen verran, ei missään nimessä UKK-puiston kaltaista turisti-tingeltangelia opastuskeskuksineen, pitkospuineen ja porraspuineen jokitörmillä. Rautalankaverkot tuodaan pois ja silta puretaan, siinä saadaan työtilaisuuksiakin vielä vähäksi aikaa. Esimerkkejä on, ei monia, mutta paljon kalliimmistakin projekteista: Itävallan koskaan käyttämätön miljardihävittäjäkone. Erehdyksen tunnustaminen ei ole koskaan häpeällistä.

Erämaa elää omilla ehdoillaan, omana eloyhteisönään. Sen tehtävä on siinä, että se on siellä. Parasta olisi, jos erämaassa ei kukaan ihminen, marjastaja, kalamies tai retkeilijäkään koskaan kulkisi, kartoillakin olisi siinä kohden vain valkoinen tyhjiö. Me emme voisi estää sitä, että ihminen tietää sen olevan olemassa. Mutta yksityiskohtia ei kukaan tuntisi – ei sitä, onko siellä järviä, metsiä, soita – tai jotakin aivan muuta, ikuisesti tietymätöntä, salassa pysyvää.

Tämä on vain tenhoava kuvitelma, mutta sen takana on vakava ajatus, vakavampi kuin mikään muu ajatus maailman tämän ajan tilassa. Siinä missä metsänhoitaja sinnikkäästi pohjaa  talouselämän lakeihin  ja huitoo pois mielestään paitsi eläinten ja kasvien intressejä myös sen tosiasian, että jokainen paperilappu entisten lisäksi on jo kauan tuottanut ihmisellekin pelkkää kiusaa ja vahinkoa, siinä elämänsuojelija näkee viimeisen erämaakolkan raiskauksen loppuhuipennuksena ihmislajin tuhoon johtavassa rohmuamisessa, maaperän, merten ja ilmakehän vaurioittamisessa, loppusilauksena tälle ihmislajin kertakaikkiselle konkurssille.

Mihin Kessin puut menevät, mistä poromiesten teräsverkot ja moottorikelkkapataljoonat tulevat? Asfaltteja, terminaaleja, tehtaita ja laivoja öljytuhoineen, energiaa ja päästöjä joka portaassa, otsonikatoa ja laskeumia, rikkihappoa, typpeä, lyijyä, bekkerellejä. Ja koko ylensyönnin iljettävyys, koko iloton turhuus niin upporikkaassa Lapissa kuin upporikkaassa etelässäkin.

Millä oikeudella ihminen tämän kaiken maailmalle tekee? Vahvemman oikeudella tietenkin. Mitä sanoisi jäävitön tuomioistuin? Sitä vain ei ole, kukaan ei kiellä luomakunnan murhaa eikä ihmisen kollektiivista itsemurhaa. Ihmisten omasta keskuudesta vastarinnan on noustava. Elämänsuojelija näkee Inarin taustan, Suomen viimeisen lähestulkoon käyttämättömän erämaan, äärettömän merkittävänä koko maailman mittasuhteissa. Jossakin on vielä viime tingassa ihmisen vyörytys pysäytettävä, jossakin lyötävä takaisin.

Rintamailta ei luopuminen voi alkaa, se voi alkaa vain reuna-alueilta: Alaskasta, Siperiasta, viimeisistä valloittamattomista sademetsistä, Lapista. Niistä sitten perääntyminen, supistuminen etenee kohti rintamaita ja keskuksia, pisteittäin ja alueittain. Väkiluvut alenevat, elinkeinoelämä palaa kohti välttämätöntä. Ihminen kuroutuu kokoon, sille tasolle jonka maapallon voimavarat mahdollistavat. Muuta tietä elämän jatkumiseen ei ole. Ellei ihminen nöyrry, ja syvään, ei pikaista loppua estä mikään. Kessissä on paljosta kysymys.

Kun kiinnostuin Vihreästä liikkeestä, tiesin että tämä ulkomailla syntynyt liike oli saanut nimensä lehtivihreästä. Tiesin sen peruslähtökohdan ja perusoivalluksen. Ihminen on kuormittanut ja ulosmitannut vihreätä luontoa niin että maapallon elämä ja ihminen siinä ohessa ovat tuhon kynnyksellä. Kaikki yhteiskunnallinen toiminta on keskitettävä elämän rikkauden säilyttämiseen, ehtymisen ja sukupuuttojen estämiseen, ihmisen ja vihreän luonnon suhteen korjaamiseen.

Sain ulkopuolisena sen käsityksen, että Vihreässä liikkeessä mukana olevat olivat niitä ihmisiä, joiden maailmaa ovat metsä, järvenulapat, merensaaristo, rimpinevät, tunturit, virrat ja kosket, asuinpaikkana teltta tai laavu, kulkuvälineinä polkupyörä, kanootti ja hankisukset.

Uskoin, että kaikkien heidän sydäntään kouristi omassa ympäristössä joka sekunti näyttäytyvä raateleminen ja saastuttaminen, maailmalta joka lehden numerossa kantautuvat tiedot elonkehän kuolinkouristuksista, maapallon ratkeilemisesta. Otaksuin, että he olivat minun laillani havainneet luonnonsuojeluyhdistystensä, luontopiiriensä, julkilausumiensa, kirjojensa, artikkeliensa, esitelmiensä ja valokuviensa keinot toivottoman heiveröisiksi maailman tuhoajien enemmistön panssareita vastaan. Oli pakko tehostaa keinoja – toisaalta suoralla toiminnalla esikuvallisen Greenpeacen tavoin, toisaalta pyrkimällä sisälle yhteiskunnan päätöksentekoon poliittisen osallistumisen kautta.

Seurasin Koijärven mittelöä, kävinkin siellä kerran ja näin asiaansa uskovia reippaita maastokelpoisia nuoria ihmisiä. Tosin he olivat lopulta avuttomia ja hävisivät järvensä, tuon maisemallisesti iki-ihanan, niin kuin maailmassa aina käy niille, jotka ovat pehmeitä ja ryhtyvät neuvotteluihin. Mutta yritys oli uljas, ja vihreä.

Sitten tapasin astetta lujempia Altan-kävijöitä, niitäkin, jotka Norjan valtioterrori kahdesti karkotti maasta ja tuomitsi kovempiin rangaistuksiin kuin koijärveläiset Suomessa. Ihailin Oulun vihreää Erkki Pulliaista, joka julkisesti professorina ilmoitti olevansa ylpeä Altassa tuomituista opiskelijoistaan. Toki tiesin Pulliaisen ansiot luonnon ja petoeläinten suojelijana ja siihen tarvittavan rohkeuden juuri Pohjois-Suomen luonnolle vanhakantaisen vihamielisessä ilmapiirissä.

Luin Eero Paloheimon uraauurtavia teoksia ja ihailin hänen sisuaan, pitkäjänteisyyttään ja suurta tavoitettaan, pyrkimystä maapallon ja ihmisen kaikkien merkittävien lainalaisuuksien hallitsemiseen. Paloheimon kannanotoissa oli vihreä luonto aina keskeisellä paikalla, vaikka hän ei biologi ollutkaan.

Innostusta herätti myös pieni niukkatukkainen helsinkiläismaisteri Osmo Soininvaara, jonka tausta ja elämänkenttä eivät tosin olleet vihreitä, mutta joka osasi puhua poliitikkojen omalla kielellä ja näkyi ylivertaisella logiikallaan päihittävän heidät kaikki – ja joka kirjoitus kirjoitukselta tuntui yhä kirkkaammin oivaltavan myös maapallon elonkehän ongelmia. Sitä paitsi sain tietää, että hän ajoi polkupyörällä kuin väkkärä niin katuja kuin maanteitä.


Sitten tulivat vihreät kansanedustajat. Kalle Könkkölä pyörätuolissaan oli jämerämpi kuin kaikki kävellä koikkelehtivat liittolaisensa, ja Kalle kuten Maija-vaimokin (joka läheltä piti ettei joutunut toiseksi kansanedustajaksi Uudeltamaalta ja keskittyi sitten kunnallispoliitikoksi Helsingissä) näytti nopeasti kasvavan vammaisuuden yli ekologiseenkin ymmärtämiseen. Ville Komsi taas, Koijärven kokoonkutsuja, teki villapaitoineen mieltä lämmittävästi samalla kertaa sekä lempeää että terävää pilkkaa aineellisen hyvinvoinnin tuhonkierteessä riehuvasta pöyhkeästä suomalaisesta parlamentarismista.

Tiesin kyllä, että juuri kukaan omista metsänkulkija- ja biologituttavistani ei kuulunut Vihreään liikkeeseen, niin yhteiskunnallisesti valveutuneita ja maailman tilasta tietoisia kuin he olivatkin. Eihän yhteiskuntia voi syvällisesti ymmärtääkään ilman näkemystä ihmisestä biologisena olentona, lajina lajien joukossa tarkoin rajattuine ominaisuuksineen. Eikä ihmisjoukkojen käyttäytymistä toki voi koskaan ymmärtää ilman että ainakin ajoittain katsoo näytelmää sivusta, metsästä, mereltä tai tunturilta.

Mutta arvelin, että Vihreät kuitenkin valtaosaksi olivat luonnonsuojeluväkeä, biologisen maailmankatsomuksen ihmisiä, enhän tuntenut näistä koko maassa kuin murto-osan, vaikka satoja tunsinkin. Ja enhän ollut Vihreissä vielä minäkään.

Moni kakku päältä kaunis

Sittenpä lähdin tutustumaan Vihreään liikkeeseen sisältä päin. Uskoin, että minun laillani sinne tulevat kaikki ne sadat tuhannet maapallon ja ihmisen tilasta huolissaan olevat ja elämänmenosta kauhuissaan olevat suomalaiset, joita yksinkertainen otantatutkimukseni jatkuvasti paljasti junissa, linja-autoissa, kaupunkiasunnoissa ja maataloissa ja jotka täyttivät valtakunnallisen sanomalehtien, maakuntalehtien ja pitäjänlehtien yleisänosastot toinen toistaan vihreämmillä hätäkirjoituksilla. Uskoin vastuuntuntoisten ihmisten vyörymäiseen yhdistymiseen, vihdoin, kahdennellatoista hetkellä.

Mutta, mutta. Niin. Tutustuin tosiaan Vihreisiin, olin kaikkiaan neljässä suuressa kokouksessa (auta armias) ja kymmenissä pienemmissä, kuuntelin satoja puheenvuoroja, tutustuin henkilökohtaisesti suureen määrään Vihreitä. Tilasin Vihreää lankaa ja luin läjittäin muuta tekstiä. Lopulta olin järjestämässä ja rahoittamassa yhden keskeisen Vihreän osayhdistyksen perustamista ja huomasin kuuluvani sen hallitukseen.

Kauan hieroin silmiäni, olen hidas luovuttamaan, hidas käänteissäni. Kokemus oli huikea, lamauttava, hirmuinen lisä lamaantumisten ketjuun.

Paloheimo ja Soininvaara eivät olleetkaan jäävuoren huippu, ei ollutkaan joukkoa rivikomseja ja rivikönkkölöitä eikä pikkupulliaisia. Nuo tunnetut julkisuuden kannanottajat olivatkin kenraaleita ilman joukkoja, he olivat ainoita. Tai tarkkaan ottaen piskuinen joukko muitakin oivaltajia oli, kourallinen biologeja ja geologeja, jokunen lääkäri ja opettaja, jokunen aniharva vakava nuori ihminen, kaikkiaan saatoin järjelliset ihmiset varmaan laskea omilla sormillani ja varpaillani.

Vihreän liikkeen kokous- ja paikallisyhdistysaktivistit osoittautuivat kummalliseksi joukkioksi. Ei ollut hajuakaan Rooman klubin raporteista, ei alkuperäisistä sen paremmin kuin  parannetuista painoksista  (sen jälkeen kun teollisuusmaiden talousjohto oli vikkelästi kaapannut Rooman klubin syliinsä). Ei tietoa global 2000 -raportista, ei kanadalaisista elossaololaskelmista, ei futurologeista ylipäätään. Ei mitään biologista näkemystä, ei käsitystä ihmisen asemasta elonkehässä ja evoluutiossa, ei kannansäätelyjärjestelmistä, ei paleontologiasta eikä sukupuuton mekanismeista, ei ylimalkaan mitään siitä, minkä minä olin otaksunut tässä viiteryhmässä sen tunnusten perusteella itsestäänselvyydeksi.

Olin otaksunut, että vuosisadan tärkeimmät sanantuojat, ihmisen ja luonnon horjahtaneen vuorovaikutuksen viisaat erittelijät ja yhteenvetojen laatijat Carsonista ja Ehrlichistä Edbergiin, Lorenzista Commoneriin, Schumacher, Bahro, Ehrensvärd ja Taylor olisivat olleet koirankorvilla heidän hyllyssään ja olkalaukussaan yhdessä Thoreau-klassikon kanssa, kotimaisista kirjoittajista Paloheimon ja Pulliaisen ohella Reino Rinne, Teuvo Suominen, Pekka Nuorteva, Pekka Kuusi ja Olli Järvinen ulkoa osattuja. Mutta ei aavistustakaan näistä, tilalla ilmeisesti syvempi tietämättömyys kuin väestössä keskimäärin.

Aatteiden sekasorto

Joukossa oli originelleja joka lähtöön omituisine yksityisideoineen, vailla mitään liittymäkohtaa kokonaisuuteen. Oli kyyneleisiä vuodatuksia kaikkien ihmisten ikuisesta veljeydestä, oli kommuuneja ja oli kasvissyöntiä, oli kaupunkien asuntopulaa ja slummiröttelöiden valtaamista – metsien ja saaristojen raikkauden sijalla! Oli liikkeen oma mörkö, Tampereen pimeilstä kujilta kömpivä uskomaton pieni noitaukko Matti Luoma, joka oli kauempana kaikesta lehtivihreästä kuin maailmankaikkeuden kaukaisimmat galaksit toisistaan – ja joka siitä huolimatta sinnitteli Vihreiden kuvioissa vuodesta toiseen ja kirjoitteli sanomalehtiin koukeroisia ja oudon pahantahtoisia kirjoituksiaan liikeen nimissä. Oli omalaatuinen naisryhmä, jonka oivalluksen mukaan kaikki väärä
laukeaa ja maailma pelastuu, kun vaihdetaan suuremmat ja pienemmät johtajat miehistä naisiksi: näiksi Thatchereiksi ja Brundtlandeiksi, jotka minusta olivat piinkovia siinä missä miespuolisilla poliitikoilla oli sentään jokin Akilleen kantapää. Vihreät feministit olivat niiden virkanaisten ja perheenemäntien äänitorvi, jotka tuhlaavat asuntoonsa ja sen varusteisiin ja kulutustavaroihin kymmenkertaisesti enemmän luonnonvaroja kuin heidän miehensä ja miesystävänsä. Tai ehkä heitä innosti Hattuvaaran lentomyrkytyskampanjan aluemetsänhoitaja Saara Peiponen, joka tehometsätalouden papittarena ylitti kaikki miespuoliset kollegansa.

Vielä kuului piiriin Komposti- ja sittemmin Suomi-lehden ympärille ryhmittynyt joukko nuoria älykköjä, joiden ohjenuorana oli ilonpito ja huumorin viljely, vaikka sitten elämäntuhoitumisen kustannuksellakin. Tästä joukosta tuli aikanaan televisiokansanedustaja Pekka Haavisto, jonka mukaan Vihreä liike olikin kaupunkiliike, yhtenä tärkeänä tehtävänään puolustaa väkivaltavideoita sananvapauden kaventajia vastaan. Heidän filosofiansa oli sinänsä korkeatasoinen ja vanhan filosofisen perinteen jatkaja. Ilo pintaan vaik syvän märkänis, sanoo vanha karjalainen sananparsikin. Mutta vihreän sanoman kannalta se oli hedelmätön. Ja hedelmätön, kerrassaan, oli ennen muuta kaikkien näiden toisiinsa niveltymättömien kuppikuntien yhteisvaikutus ja toiminta.

Vihreät joukkokokoukset olivat kärsimysnäytelmiä, hirvittäviä vastakohta-asetelmassaan.

Koko ajan mielessä ja korvissa jyskytti kauhu maailmasta, omasta ja muiden: lähiympäristössä tauoton telaketjujen kalina, maailmalla eliölajien sukupuuttoja päivittäin, vuosimiljoonien kehityksen tulokset murskaantumassa. Ihmisen omatkin pikku ympyrät mitätöitymässä, kirjastot, sävelaarteet, yliopistot ja taidegalleriat putoamassa ei unohdukseen vaan tyhjyyteen, maailmankaikkeuden mustaan typötyhjyyteen: ei mitään unohtajia jäljellä, ei koskaan mitään arkeologeja kaivamassa. Me kuolemme, me kuolemme!

Ja siinä poliittisessa liikkeessä, jonka piti tehdä tenä, käännös, kaikkein vähimmilläänkin panna ehdoton vastalause elämän puolesta, siinä puhuttiin puheenvuoro puheenvuoron jälkeen teoreettista roskaa, jota vain antiikin ja keskiajan sofistit ja skolastikot olisivat ihailleet. Liikkeen sisäisiä järjestäytymiskuvioita vuosi vuoden jälkeen, nokkelaakin nokkelampia organisaatiomalleja ja kaavioita, käsittämätöntä tyhjää kiinnostusta muotoon sisällön kustannuksella. Kokoussalissa harvakseltaan, yksi rivillään, kuin kynttilöinä pimeydessä, kuin panttivankeina, vastuuntuntonsa uhreina, nämä Paloheimot, Soininvaarat, joku biologi Hyrkäs-Eloranta tai Mäkinen, tai luonnonsuojeluveteraani Terttu Laurila, joiden puheenvuorot olivat keitaita erämaassa, tuulahduksia todellisuudesta. Mutta kokonaisuuteen ne hukkuivat, äänestyksissäkin pääosaa näytteli  hippisektori , Turun kasvitieteilijä Mäkisen termiä lainatakseni.

Vihreä filosofia kadoksissa

Toki hippisektori sekä puhui että kirjoitti puoliksi muutakin kuin liikkeen omasta sisäisestä porinasta. Mutta vihreä oivallus oli hukassa, arvot olivat ympäröivästä hyvinvointiyhteiskunnasta peräisin. Ainoa subjekti ja herra oli ihminen ja ainoa aika tämä hetki ja päivä, ehkä viikko.

Yksi varaukseton ja lämmin tunnustus on kyllä annettava kaikille vihreille. Varsinainen kulutustavara- ja kodinsisustamiskulttuuri tältä villapaitakansalta puuttui, autot kokouspaikalla eivät olleet mersuja eivätkä bemareita. Mutta yhtä pahoin vihreän ensimmäistä käskyä vastaan – säästä, säästä, säästä ja vielä kerran säästä! – soti vallalla oleva löysä muotiliberalismi. Osaammehan ulkoa tämä koko pakolaisten, kehitysmaiden, hädänalaisten, vankien ja varkaiden konkkaronkan. Vaatimuksia, vaatimuksia, oikeuksia, oikeuksia, vapautta, vapautta, lisää, lisää – kun vihreä oivallus tähdentää vastuuta, vastuuta, velvollisuuksia, velvollisuuksia, vähemmän, vähemmän.

 Yhteiskunnallinen vihreäkin  ilahtui, kun  tutkimuksissa  löytyi  köyhyysloukku , puoli miljoonaa köyhää ihan omasta maasta. Ei heitä häirinnyt, että vähävaraisimmallakin nykyajan yksinhuoltajalla on sähköhelloineen, jääkaappaineen ja puhelimineen 1930-luvun professorin ja everstin elintaso. Se että yhdellä ihmisellä on vähemmän varallisuutta kuin toisella on maailman alusta lhtien ihanasti värisyttänyt typeryksiä ja tulee elähdyttämään heitä edelleenkin, sillä siunatuksi onneksi köyhyys ja kurjuus eivät ole absoluuttisia vaan suhteellisia, ja kriteerejä muutetaan tarpeen mukaan. Myös Vihreä vakavoitui vaatimaan eläketurvan parantamista – vanhuksille, jotka läkähtyvät eläkkeiden ja etuuksien runsauteen ja virallisen vanhustenhuollon tehokkuuteen, ja niiden seurauksena yksinäisyyteen ja lähimmäisenrakkauden puutteeseen.

Joskus muistettiin vihreä luontokin mainita ohimennen, ikään kuin hätkähtäen, pakkopullana, kuten Paloheimo terävästi huomautti. Elinympäristökysymyksia tuotiin esiin samaan sävyyn, ehkä hiukan vähemmän kuin vanhoissa puolueissa. Samoin kuin niissä elettiin unimaailmassa ja luultiin, että ympäristöä voidaan hoitaa hyvinvoinnin tavoitteiden ohessa. Ei jaksettu, haluttu nähdä, että elämää ylläpitävä ympäristö ja taloudellinen kasvu (oopperat ja kirjastomäärärahat) ovat toistensa pois sulkevia vaihtoehtoja, ne eivät esiinny samassa järjestelmässä, eivät ainakaan lähestulkoonkaan nykyisin väkiluvuin.

Monet niistäkin, jotka edes vaivasivat päätään perustason ongelmilla, uskoivat että jätteet häviävät, maapallon kuormitus kevenee ja luonto säilyy, kun jätteet puhdistetaan tai kierrätetään takaisin tuotantoon. He halusivat vaikka verta yskien vannotella itselleen, että uusiopaperi oli nerokas säästöratkaisu – vaikka he omin silmin näkivät, että tuotanto vain kasvaa jätepaperin osuudelta ja että metsäpohjilta siitä huolimatta revitään paperiksi jokainen puuntaimi jonka maa kykeneen työntämään. Ja lisänä kuormitukseen saadaan jätteiden keruun ja käsittelyn vaatima valtaisa kuljetuskalusto, väylästö, laitteisto, varasto-, käsittely-, ja uudelleenvalmistustilat, kaikki energiankulutuksineen.

Miksi vihreäkin uskoi tähän hölynpölyyn, vaikka hänelle suullisesti ja kirjallisesti valaistusta tarjottiin? Koska hän oli henkeen ja vereen länsimaisen kulttuurin kannattaja. Länsimainen ihminen ei ikinä suostu alentamaan mitään tuotantoa eikä vähentämään jätettä grammaakaan. Luopuminen, supistaminen on hänelle kuolemaa pahempi. Ahtaalle pantuna hän lopulta suostuu ottamaan jätteen, tutkii sitä, (nimenomaan tutkii, tutkimus on avainsana, tämän barbaariyhteiskunnan poppamies on tutkija, totemi tutkimuslaitos), pyörittelee sitä, kiikuttelee sitä paikasta toiseen (mieluiten mahdollisimman pitkiä matkoja maitse, meritse ja ilmateitse), jakaa sen osiin ja lopulta valmistaa siitä tarpeettomia uusiotuotteita turhien ja toivottomien alkuperäistuotteiden rinnalle.

Ohjelmaton Vihreä liike

Vielä ahdistavampaa kuin ajattelun laiskuus oli Vihreiden toimintatavoitteiden hervottomuus. Enimmille riitti  kysymysten esittäminen , liike oli keskustelukerho, ja niin pitikin olla. Koijärvi siirtyi nopeasti historiaan. Uusiin hankkeisiin ei löytynyt voimaa, vaikka monitoimikoneet ja asfalttijyrät joka kuukausi iskivät uuden koijärven kimppuun, napsivat kartalta viimeisiä pyhättöjä ikään kuin merisotapelissä upottaen viimeisiä yhden ruudun sukellusveneitä.

Liikkeeltä puuttui yrityskin esittää yhtenäinen poliittinen ohjelma. Yleiskokousten älytön enemmistö äänesti nurin jokaisen yhteisen julkilausumaehdotuksen, rivinkin mittaisen. Katselin ajelehtimista aikani ja panin merkille, että järjen tuikkuja sittenkin tuikahteli siellä täällä: ehkä ne sittenkin voisi vetää yhteen? Olihan vihreä filosofia joka tapauksessa jäljellä, muuttumattomana, ja sen tarjoama vaihtoehtoinen maailman malli ehdottoman johdonmukainen ja yksiselitteinen.

Niin laadin sitten liikkeelle 20-kohtaisen yhteiskunnallisen ohjelman, puolueohjelman kaltaisen, joka käsitti kaikki keskeiset toimialat rahataloutta, tiedepolitiikkaa, perhepolitiikkaa ja ulkomaansuhteita myöten. Se on suppea, mutta ohjeistona riittävä kaikkia päivänkohtaisia yksittäisratkaisujakin varten. Se on tarkkuustyötä, tässäkin kirjoituksessa lueteltujen vihreiden filosofien ja ekologien tekstien sovellutus yhteiskunnan arkitodellisuuteen. Se on sisäisesti johdonmukainen, toinen kohta ei lyö toista korvalle, ja suurissa linjoissa perusasettamuksistaan – eloonjäämisen vaatimuksesta, elämän ja sen moninaisuuden kunnioittamisesta – lähtien vastaansanomaton. Tulkinnanvarainen on ainoastaan se kustannusten taso, jonka arvioin (vähenevän väkiluvun kulloisellakin tasolla) luonnon kantokyvylle mahdolliseksi, tästä puuttuu yhä edelleenkin tarkkaa tietoa. Koko muutoksen taso on ohjelmassa vielä ilmeisen riittämätön, siinä vielä säilytetyt ympäröivän itsemurhayhteiskuntamme piirteet ovat pitkällä tähtäyksellä varmastikin kestävälle luonnontaloudelle sietämättömiä. Selvin arviointivirhe ohjelmaan pääsi syntyvyyden rajoittamisen keskeisessä kohdassa, siinä esitetyn kaksilapsisuuden sijasta yksilapsisuus Kiinan malliin on ylimenovaiheessa vuosikymmenien ajan välttämätön. Kaiken kaikkiaan ohjelma on siloiteltu kompromissi, koska tarkoituksena oli että jokainen itseään vihreäksi nimittävä voisi sen hyväksyä. Radikaalimmat muutokset seuraisivat sitten perässä.

Kortit lopullisesti sekaisin

Ohjelman perinpohjin hämmentynyt vastaanotto oli murheellinen osoitus siitä, kuinka useimmat vihreät eivät olleet lainkaan edes miettineet, minkälaiseen elämäntapaan ja kulttuurin muotoon elämän säilyttämisen vaatimus johtaa. Nekin jotka olivat lukeneet ekologeja ja futurologeja olivat ulkoa päntänneet heidän yleisiä lauselmiaan, niveltämättä niitä mitenkään suomalaisen yhteiskunnan todellisuuteen. Oli aika alentavaa nähdä, miten vähän ihmiset vaativat itseltään älyllisesti, minkälaisten loogisten ristiriitojen ja kuperkeikkojen viidakon he kaikessa rauhassa antoivat rehottaa aivoissaan, miten paljon sovinnaisia kliseitä ja vääriä tabuja samaan päähän mahtui. Elämän säilyttäminen ja kunnioitus oli huulilla, silti niiden kanssa kaikkein drastisimmin ristiriidassa olevat arvot kuten demokratia tai yksilönvapaus olivat myös pyhiä tai pyhempiä. Väkivaltaa ei elämän puolustaja saanut käyttää missään nimessä, vaikka koko ajan valtion ja elinkeinoelämän piiloväkivalta niitti elämää lakoon kuin heinää. Voimassaolevaa lakia piti ehdottomasti kunnioittaa, vaikka juuri lainsäädäntö niittaa napin tarkkuudella pakkopaidaksi kiinni taloudellisen kasvun ja tuhon, vaikka juuri vallitseva lainsäädäntö on vihreyden vihollinen numero yksi.

Vieläpä Erkki Pulliainen, jonka ekologinen tietämys ei koskaan ole yltänyt yksityiskohdista kokonaisnäkemykseen, sekaantui täysin ja ilmoitti, ettei voi hyväksyä ohjelmaa; hänen ohjelmanaan on ekologinen humanismi. Riviäkään sellaisesta ohjelmasta ei ole nähty, eikä tulla näkemäänkään: käsiten on silkka älyttömyys, samantapainen kuin kapitalistinen kommunismi tai keskitetty haja-asutus tai asfaltoitu aarniometsä.

Vihreillä oli nyt ohjelmaehdotus, jonka jokainen virke oli vihreistä prinsiipeistä johdettu – ja vihreät hajosivat kuin varpusparvi haukan tieltä.


(...)

Elämänsuojelun liitto

Elämänsuojelun liiton toiminta-ajatus oli enemmän kuin hyvä. Tarkoitus oli täyttää valtakunnan kaikkein huutavin puute. Piti koota kaikki elonjäämisopillinen asiantuntemus ja yhdistää koko maan vastuuntuntoinen sivistyneistö vastarintaliikkeeksi kasvun ja kilpailun kuiluun syöksyvässä yhteiskunnassa. Oli tekeillä suurten linjojen ja pitkän tähtäyksen varjohallitus, ylätason neuvoa antava elin sekä julkista sanaa varten että päivänkohtaisissa nappulaleikeissä rämpivälle valtiovallalle – ja samalla vihreällekin eduskuntaryhmälle.

Liitto lähti alusta alkaen menemään vikaan. Hervottoman emoliikkeen maine varjosti, vastuuntuntoinen sivistyneistö ei liikahtanut suurin joukoin. Jokunen osallistuva biologi (Järvisen, Leikolan, Mikkolan, Suomisen muistan) ja kirjailija (Pulkkinen, Syrjä...) lähestyi, samoin vanhat viisaat Matti Kuusi ja Urpo Harva, filosofit Saarinen ja Pietarinen, lääkärikaarti kasvoi. Mutta he olivt paremminkin vasta kuulolla – tulisiko tästä jotakin – omantuntonsa kauhistavassa maailmantilanteessa vastentahtoisesti pakottamina, eivätkä hakeutuneet liiton johtoon, jossa ekologinen näkemys jäi sittenkin onnettoman vähäiseksi. Hallitukseen tuli henkilöpulassa monia, joilla oli suppea humanistinen, ihmiskeskeinen maailmankuva, suoraan 1800-luvulta.

Nämäkin kokoukset, joihin kovin hankalasti matkustelin ympäri maata, olivat pyöreän nollan arvoisia. Niissä ei puhuttu eikä tehty mielettömyyksiä kuten Vihreän liikkeen yleiskokouksissa, niissä ei tehty mitään. Niissäkin käsiteltiin omaa organisaatiota ja sen taloutta ja suhteita Vihreään liittoon. Ulos maailmaan suuntautuva toiminta oli joutavaa puuhastelua, muovikassilinjalla. Liiton tarkoitusperien mukaiset aloitteet torjuttiin pelästyksen vallassa. Paloheimo puheenjohtajana oli täysin halvaantunut, hänen kirjojensa suuret linjat uinuivat syvällä aivojen poimuissa.

On ihmeellistä havannoida Homo sapiensin käyttäytymistä tällaisissa yhteisöissä. Olen kerran istunut kalastusalan komiteantapaisessa. Sen toimeksianto oli suppea vähäpätöisyys, Elämänsuojeluliiton maailmoja syleilevä, mutta kummassakin oli ilmapiiri aivan sama ja kummassakin jokainen päätös meni päin mäntyä. Aivan samalla tavalla yksilöinä, erilleen otettuina järkevät ihmiset – eräät jopa fiksuja – muuttuivat eri olennoiksi, varovaisiksi, ei ainoastaan toisten huoneessaolijoiden, vaan kaikkien kuviteltujen ulkopuolisten tahojen ja kotitonttujen ja riihitonttujen kuviteltujen tunteiden loukkaamista aavisteleviksi pälyilijöiksi. Suomalaiselle ominainen alamaisuus kukki hulmuten. Meillä oli hallituksessa aarre, sosiaaliantropologi Matti Sarmela, jonka omat julkaisut ihmisen paikalliskulttuurien rikkaudesta (luonnon rikkautta nekin) ja tiivistyvän maailmanlaajuisen yhtenäiskulttuurin hirvittävästä köyhtymisestä tarjoavat verratonta kielellistä loistoa ja tulta ja tappuraa ja järkyttävät lukijansa. Mutta kun Sarmela kirjoitti liiton nimissä julkilausuman tai esittelylehtisen sanamuotoa, se oli ympäripyöreä niin että lukijan silmät alkoivat lupsahdella jo toisesta virkkeestä. Kuinka lämmintä sielujen sympatiaa tunsinkaan niissä kokouksissa Komsin Villeä kohtaan, joka nukahteli kuten kaikki muistavat tyhjänpäiväisissä valiokuntien istunnoissa.

Presidentinvaalien alho

Omalle sinisilmäisyydelleen joutuu aina jälkeenpäin päätään pudistelemaan. Kaikkien kuvattujen kokemusten jälkeenkään en sittenkään osannut edes kuvitella mahdollisuutta ettei  vaihtoehtoliike  Vihreät asettaisi omaa vaihtoehtoista presidenttiehdokasta. Mutta niin vain oli tämäkin mahdollisuus kyllin huimaava toteutuakseen. Eri vihreät tekivät hajanaisia tunnusteluja ja nimesivät yhteensä ainakin viisikymmentä kandinaattia, mutta toinen ehdotti ja toinen torjui, ja lopulta se vähä, mitä Vihreiden vaahtokuplasta oli jäljellä haihtui ilmaan. Suomi sai jälleen presidentinvaalit, joihin ajattelevalla ihmisellä ei ollut mitään toivoa osallistua. Viisi keskenään identtistä kasvun ja kehityksen apostolia ja elämän murhaajaa, selviä kriminaaleja koko kopla. Väyrynen heistä onnistui sisällyttämään puheisiinsa ympäristön- ja elämänsuojelun yleisiä lauseita, sinänsä tärkeitä, oikeita ja virheettömiä. Mutta jokainen kotimainen koetinkivi ­– Kessi, Vuotos, Pudasjärvi, Pohjan Sellu – paljasti saman miehen puhdasveriseksi panssarilinjan terroristiksi, kuten hän oli ollut kaikki vuotensa ennen oppositioon joutumistaan.

Jotta tuho olisi täydellinen, toinen puoli vihreitä levisi sitten näiden kasvuyhteiskunnan presidenttiehdokkaiden taakse, kuka Kivistön, kuka Väyrysen, kuka Koiviston. Yliluonnollista, absurdia oli ekologien Pulliaisen ja Paloheimon ilmoittautuminen suurteollisuuden ja pankkien lipunkantajan Mauno Koiviston valitsijaehdokkaiksi. Lohdutti enää vähän, että Soininvaara, Haavisto, Könkkölä, Komsi ja moni muu eivät lähteneet tähän ilveilyyn.

Viimeisimmän vaiheenpuolueenperustamistohina, sotkuistakin sotkuisampi vyyhti, kärsivällisen lehdistön kestoaihe niin kuin Libanonin sota, ei ole enää kiinnostava missään mielessä. On jo samantekevää, tuleeko yksi vai viisi puoluetta tai kommandiittiyhtiötä, kun sisältö puuttuu. Matti Pulkkinenkin näkyi kyselevän, mikä voisi olla Vihreän liikkeen anti ja sanottava, jollei se ole ihmisen ja vihreän luonnon suhteen korjaaminen. Mitä ihmisten keskinäisten epäkohtien korjailuun voi enää lisätä sellaista uutta ja omaa, jota erikarvaiset sosialistit eivät jo olisi tuhanteen kertaan pitkin ja poikin vatvoneet? Ei pidä esittää kysymyksia, joihin kukaan ei osaa vastata.

Vihreä puolue epäilemättä jää olemaan, saattaa vaaleissa hiukkasen menestyäkin, sitä paremmin, mitä lähempänä sen kannanotot ovat sosiaalidemokraattien ohjelmaa. Mutta sen merkitys kuihtuvassa maailmassa on sama kuin sadan tuhannen muun yhdistyksen, jotka pitävän miljoonia kokouksia. Pikkuruiset ihmiset puuhaavat, loppuun saakka.

Lehdistön pölhöt kommentit

Vuosien kuluessa on lehdistö kirjoittanut Vihreästä liikkeestä paljon (ainakin yhtä paljon kuin elonkehän vaurioista ja tuhoutumisesta). Vihreät yleisesti valittavat kirjoitusten pahantahtoisuutta. Pitää paikkaansa, mutta sittenkin liikkeen hourailuun nähden sitä on pidelty silkkihansikkain. Mutta yhdessä suhteessa toimittajat ovat aivan harhapoluilla – kirjoittaessaan, että liike riitelee vain henkilöiden valtasuhteista eikä mielipide-eroista.

Tosiasiassa Vihreä liike on ollut aivan keinotekoinen kooste harmaita, punaisia ja vihreitä, joita ei kyllä yhdistä mikään muu kuin Suomen kansalaisuus. Sen pitäisi jakaantua ainakin kymmeneksi kääpiöpuolueeksi, jotta niiden yhtenäisyys olisi edes välttävä. Entä valtataistelu? Vallanhalu ei kyllä luonnehdi ainoaakaan liikkeen ihmistä. Sortumisen keskeisiä syitähän on juuri ollut, ettei tahtoa valtaan, todellisen vastuun ottamiseen ole ollut liikkeen millään sektorilla. Ja karrieristit varmaan osaavat hakea parempia tikapuita kuin pikkuriikkisen ja sekasortoisen joukkoliikkeen tai sirpalepuolueen. Ovathan yhteiskunnalliset vihreät kaikissa tapauksissa tuomitut jäämään isompien sosialististen puolueiden varjoon ja perusvihreät, jotka pyrkivät kyseenalaistamaan ihmisen herruuden maailmassa, todelliseksi sylkykupiksi kansan suurelle enemmistölle. Kaikkein surkuhupaisimmin karrieristin leima istuu Paloheimoon, joka kaikkien rettelöiden jälkeen väsyneenä ja ylirasittuneena tuo mieleen iltaisen pöllön, jota harakat ja räkättirastaat ovat koko päivän valvottaneet.

Maailma meni menojaan

Niin, Eero Paloheimo, sinä traaginen sankari, liian heikko ja arka todelliseksi vallankumousjohtajaksi, liian viisas ja filosofinen puoluepukariksi, liian rehellinen taktikoimaan, liian teräväkielinen saadaksesi tyhmyreitä joukkoosi, kaikessa sählännyt, kaikessa myöntynyt, kaiken vesittänyt, melkein kaikkien pettämä (myös minun), siviiliurasi uhrannut, alusta saakka mukana ollut (toisin kuin minä ja moni muu), sisupussina yhä jatkava (toisin kuin minä ja moni muu), ryvettyneenäkin vielä muita päätä pitempi – olisiko sinusta Vihreän liikkeen suosta nostajaksi?

Enpä usko. Mistä perimmältään johtui kaikki Vihreitten poukkoilu, hourailu ja tietämättömyyden itsevarjelu? Miksi vihreää vaihtoehtoa ei tullut, suunnannäyttäjien kokonaisesta kirjallisuudesta huolimatta? Miksi vihreät olivat sellaisia kuin olivat? Eivät liikkeen törmäilyyn ole viimekädessä syypäitä sen ihmiset, ei yksikään heistä, eikä sitä pysty nostamaan yksikään ihminen. Koko ilmapiiri, yhteiskuntailmasto tiukkuu tiurismia, terästä, betonia, lasia, lasersädettä ja piinsirua. Se tiukkuu peittelemätöntä, häpeämätöntä punamustaa kulutus-, keskittämis- ja kaupungistamisraivoa, Törsäystä isolla T:llä, loppurysäyksen vimmaa. Siinä maassa ja maailmassa kaikki vihreys on ohi, viimeiset vihreät kuin kala verkossa, kiduskannet viimeisiä vetoja haukkoen. Siinä maailmassa litistyisi Jeesus Nasaretilainenkin huomaamattomana hengettömäksi.

Kuulehan nyt suomalainen, veliseni siskoseni. Nyt menet ja ostat oivallisia optioita. Jos sinulla on lada, aja se suoraan päätä kaatopaikalle ja hanki kunnon ajokki, ei Suomen Kuvalehdessäkään aikoihin ole mainostettu alle 100 000 markan kärryjä. Pyri viettämään vuoden ikävät kuukaudet Havaijilla. Saat silti luvan tajuta, ettet enää pärjää Nauvon saarimajasi, Puulan huvilasi ja Aakenuksen kelokämppäsi varassa täällä kotohärmässä. Tarvitset Ilomantsiin sellaisen vähän kunnollisemman loma-asunnon, vierashuoneita, neuvottelutiloja, baarihuoneen, erkkereitä, eriöitä ja mitä niitä onkaan, pistä arkkitehti asialle. Äläkä Bahamalla poiketessasi enää pelleile vuokrapaattien kanssa, käy siellä tai täällä venemessuilla ja katsele kunnon jahti itsellesi. Ystävä kallis, ota pankista kulutusluottoa. Mutta älä pyytele pikkusummia, sinut nauretaan ulos, vasta miljoonasta ylöspäin laina lohkeaa varmasti.

Kaksi ikuista häviäjää, luonto ja tulevat sukupolvet, on hävinnyt viimeisen ottelunsa. Ihminen, typerin kaikista luontokappaleista, on pelinsä pelannut. Se on menoa nyt.

Kun Sääksmäen Saarioispuolen – Iittalan mahtava salo repäistiin kahtia ja Sääksmäen sillat rouhaistiin Rauttunselän yli vuonna 1963, eteni Vanajaveden nitistäminen huiman loikan. Vihdassaarten saariryhmä, jonka neitseellisyyttä Uittamon tila oli mustasukkaisesti vartioinut ja jonka uusi tie painoi alleen, oli silloin koko laajan Vanajavesistön suurin metsäinen saaristo ilman ainuttakaan lomakoppia. Yhäkin kun näen riekkuvan ilkeän ravintolan parkkikenttineen, muistan joka kerta ampuhaukan pesät eri vuosina eri kohdilla saaria, parkkipaikan kohdalla, ravintolasalin kohdalla, tielinjalla, ja kuulen aina haukkojen kiihkeän huudon korvissani.

Siinä maailmassa, joka kunnioittaa elämää, ihminen tulee salmen rantaan ja ehkä ottaa pienen veneen ja soutaa yli. Useimmiten hän jää rannalle, istuu kivelle ja katselee vesien välkettä. Hän tietää, että tulee talvi, jolloin salmen yli pääsee kävellen tai hiihtäen: pitkät kauppa- ja kyläilymatkat tehdään ja raskaat tavarat kuljetetaan talvisin. Siinä maailmassa vesi on vesi ja saari on saari, niillä on omat ehtonsa, joihin ihminen taipuu, ne eivät ole maata. Siinä maailmassa teräksen ja asfaltin vyöryttäminen järveen on suunnaton rikos. Järven surmaaminen on suunnattomasti suurempi rikos kuin pienen ihmisen surmaaminen.

Nämä teräs- ja asfaltti-ihmiset, nämä oliot, nämä epäihmiset, ovat kyltymättömiä. Nyt he ovat hioneet kyntensä, viimeistelleet ne uuteen raateluun. Nyt he aikovat halkaista salon ja järven uudesta kohdasta, murskata Pappilanniemen loputkin vanhat kuusikot, Lahisten petäjikköharjanteet ja muinaismuistona säilyneen pikku ihmeen, erämaisen Jylhänniemen. Ennen kaikkea he haluavat, että heidän teräshäkkyränsä olisi kolme kertaa edellisiä massiivisempi ja että se näkyisi peninkulman päähän myös itään, koko Vanajanselälle.

Petoihmisten maailmassa ei autonrenkaiden ulvontaan saa jäädä hetkenkään taukoa tai hiljaista sopukkaa, johon ulvonta ei ylety. Suurinta on silta, sillä vettä myöten ja vesistöä pitkin ääni kuuluu voimakkaimpana ja kauimmaksi. Heidän maailmassaan ei rekka-autojen jylinä lakkaa, lyhdyt kiiluvat, valokeilat leikkaavat yötä, kun turhaa, typerää, vahingollista tavaraa rahdataan. Ja ihmiset kiitävät loputtomina autojonoina harmaita asfalttiuriaan, vuosi vuodelta hermostuneempina, ahdistuneempina, katkerampina, kovasydämisempinä, rattijuoppoisempina, yhä useammin yksin kukin autossaan, yhä useammin kohti itsemurhaa.

En minäkään käsitä, en ollenkaan, kuinka olen hengissä tällaisessa maailmassa, hengissä Vanajan rannalla, räävityn Vanajan rippeiden rannalla. Mutta elossa olen, vielä tänään, ja vihaan näitä sillanrakentajia, raiskaajia, murhaajia ja kaikentuhoajia. Vihaan, vihaan ja vihaan, niin hillittömästi kuin ihminen ikinä voi ketään tai mitään vihata.

Olen kuvannut sarjan hävitystoimia luonnossa, keskitetysti, yhdeltä maatilalta ja kahdelta vuodelta. Esimerkit vaihtelevat, nämä kerrotut ovat minulle lopullisia, maahan kaatavia iskuja; mutta periaatteessa samanlaiset ovat tuttuja jokaiselle luonnonystävälle. Ennen kaikkea ne ovat siinä suhteessa tyypillisiä ja edustavia, että ne ovat aivan tuoreita. Luonnon lopullisen, joka mäensyrjään ulottuvan raunioittamisen voima ja teho kasvaa huikeaa vauhtia. Jos kaivinkone viime vuonna työnsi kauhansa miljoonaan mättääseen ja miljoonan kiven alle, se tänä vuonna kääntää ympäri viisi miljoonaa.

Puheet vihreistä aalloista,  heräämisestä  ja  asenteiden pehmentymisestä  näyttäytyvät maaseudun todellisuudessa hourupäiden kuvitelmina. Ne ovat lehtien palstantäytettä, eikä niistä jää mitään kirjoitusta Suomen pintaan. Ne ovat samanlaisia sirkushuveja kansalle kuin iltatorit, oopperajuhlat, MM-kisat, höyrylaivaregatat ja taidetallit – pintakiiltoa, kuplia, jotka tulevat ja menevät, jälkiä jättämättä. Todellisuutta ovat caterpillari, sähkövoimala, metsätraktori ja kemiantehdas. Niiden työ jää ja näkyy, ne käyvät käsiksi elämän perusteisiin.

                                                        *

Yleispätevyydestä on varmasti kysymys silloinkin, jos otan tarkasteltavaksi ihmisen kuvaamieni toimien takana. Muistan ja tunnen naapurini kovin hyvin entisiltä vuosilta. Hän on kaunis, pitkä ja vaalea hämäläinen, vielä nuorikin, minua kaksitoista vuotta nuorempi, ja terve. Hän on älykäs, aikanaan käynyt kunnalliskursseja ja johtanut nuorisoseuraa. Hänellä on hyvä emäntä ja vilkas pellavapäinen poika – niin pellavapäinen, että niskatukka lakin alla loistaa syyspimeällä tiellä valkeana suorakulmiona. Hän, tämä isä, on vakava ja työteliäs, ei polta, ei ryyppää sormustimellistakaan. Hän on kohtelias ja sivistynyt, tarvittaessa auttavainen. Muistan ikäni hänen ja hänen emäntänsä tehokkaan ja salamannopean avun, kun hevoseni muutama talvi sitten putosi railoon.

Aivan viime vuosina en enää ole juuri tavannut naapuriani. Kun hän tulee aamulla pihalle, hän kiipeää suojakypärä päässä ja kuulosuojaimet korvissa traktorin turvahyttiin. Traktori on kotimainen ja se ärjyy vielä viisi kertaa kovemmin kuin muunmerkkiset traktorit. On kuin maa aukeaisi joka kerta kun se käynnistyy. Hän ajaa sillä pääosan päivää, pelloilla ja metsissä. Hyvin paljon hän korjaa ikivanhoja peltoteitä, jotka yhä uudelleen upottavat yhä raskaampien koneiden alla. Joskus traktori ei pääse omin voimin ylös savivellistä. Silloin on kutsuttava naapurin traktori paikalle. Jyly kaksinkertaistuu.

Kun hän poistuu traktorista, hänellä on kädessä moottorisaha, joka rupeaa heti soimaan. Jos on katkaistava yksi tarvepuu, haetaan moottorisaha, käsisahaa ja kirvestä ei kaiketi enää ole. Se kuljetetaan traktorilla, ei käsikärryllä tai olalla, oli aikahäviö kuinka suuri tahansa. Kerran päivässä hän jauhaa viljaa eläimille. Kotitarvemylly on myös kotimainen, aivan uusi. Sen äänen kuulee kuuden kilometrin päähän ulapalle, toisten kylien taakse.

Kävelemässä tai pyörän selässä en näe naapuriani koskaan. Joskus hän käy kaupassa ostamassa varaosia tai elintarvikkeita, sillä tila ei tuota mitään omaan talouteen. Silloin auta ajaa lujaa, mutkapaikassa hiljennettäessä saatan erottaa silmien välähdyksen ja tervehtivän käden vilahduksen. Iltaisin isäntä hitsaa, hän korjaa päivän aikana hajonneita koneitaan ja tekee niihin lisälaitteita. Joka ilta, marraskuussa, tammikuussa, maaliskuussa, hitsausliekin loimotus näkyy pimeässä pihalleni. Naapurillani on silloin mainittujen varusteiden lisäksi silmäsuojukset.

                                                           *

Miksi tämä rakastettava ihminen järjestelmällisesti silittää hehtaari hehtaarilta luonnon pois tieltä? Miksi hän hävittää kaiken mikä on kaunista? Miksi hän vähentää, poistaa, sammuttaa elämää? Miksi hän tuhoaa maailman? Häneltä itseltään en voi kysyä, hänellä on kuulosuojaimet.

On totta, että yhteiskunta metsäveroineen ja monenmoisine pakkomääräyksineen on hengittämässä kylmää huurua hänen niskaansa. Ei ole pelkästään iloinen asia omistaa Hämeen ainutlaatuisimmat pähkinälehdot, jota eivät tuota pennin hyrrää, vaikka ovat verotuksessa ensimmäisen luokan metsämaata. Mutta sittenkin, tällä isännällä on kannattavan kokoinen maatila, jonka hän on saanut edullisesti, hän on myynyt rantatontteja, eikä hänellä ole velkataakkaa eikä moneen virkaveljeensä verrattuna taloudellista hätää. Kyllä hänellä vielä olisi liikkumavaraa.

Muistan naapurini elävästi neljävuotiaasta lähtien. Näky oli aina sama: pikkuinen pellavapäinen poika, yhtä pellavapäinen kuin hänen poikansa nyt, melkein isän housunpolvessa kiinni, kaikissa töissä ja askareissa, erottamattomina, hyvin usein hevonen kolmantena. Koulu erotti tämän kolmikon vain talvikausien päiväsydämeksi. Myös hänen kasvuympäristönsä näen ja kuulen muistini aisteilla, jokaista 40- ja 50-luvun pensasta myöten. Nykynäkökulmasta käsittämätön paratiisi: tuhansien haapojen havina, kilometrien vapaat koskemattomat rannat täynnä kuikan ja selkälokin huutoa, koskelopoikueita ja haukien kutua, kymmenien kottaraisten mustat pilvet kylän pelloille ja takaisin haapojen ja tervalepikoiden onkaloihin, tai toisten kolojen suilla liito-oravien suuret ihmettelevät silmät. Kovimmat äänet olivat isän komennot hevoselle, airojen kitinä, suuren lammaslauman sorkkien töminä haassa ja kahdesti päivässä heleä laulu  tse-lehmät-tsee, tse-lehmät-tsee .

Niin, kotiympäristössä olen tuntenut hänet koko hänen ikänsä, itse kasvanut paljolti samasta mullasta. Mutta en ole päässyt mukaan näkemään, mitä hän on imenyt koulusta, armeijasta ja maamieskoulusta, enkä pääse hänen ja ammattilehtien, enkä hänen ja television väliin. Tulokset näen ja ymmärrän, että avain arvoitukseen on ajassa, ajan hengessä. Hänkään ei ollut kyllin voimakas, hän antautui, hän on maatalousneuvojan, Kemiran, Hankkijan ja metsäteollisuusneuvojan uhri. Avain arvoitukseen on turvahytissä ja kuulosuojaimissa. Hän on avaruusmies, täydessä sotisovassa. Hän ei ole enää mukana tässä maailmassa, hän ei koko kesänä kuule käen kukuntaa lasikupunsa sisään, hän näkee sieltä metsän samalla silmällä kuin peltosarankin. Siinä on viljeltävä yhtä, ja tuottavinta, kasvilajia, muu vihreä on  rikkaruohoa ja pois myrkytettävää. Villieläimiä ei hänellä ole. Ja vihdoin umpeutui kehän viimeinenkin rako, kotieläimet lakkasivat olemasta. Talon teurasmullikat eivät nyt enää näe päivänvaloa elämänsä aikana, ne ovat lihakimpaleita. Jos ne pääsisivät pihalle, ne liikkuisivat, ja tuotos rehuyksikkö kohti alenisi. Se on mahdotonta.

                                                        *

Ajatukseni kiertävät usein kehää vastaamattoman kysymyksen ympärillä. Tajuaako kivettyneeltä vaikuttava luonnonvarain hyödyntäjä toimiensa seurauksia, edes hetkittäin? Onko robottikuoren sisällä vielä tunteva ja oivaltava olento? Minä pelkään naapurin pikkupojan puolesta, tuon pikkupojan, joka niin harvoin tapaa isäänsä, joka istuu yksin turvahytissään. Pelkään hänelle jäävän maailman julmuutta ja tyhjyyttä, pelkään ettei hänelle jää mitään maailmaa. Ajatteleeko hänen isänsä sitä koskaan?

Mikä on tämän maailman kovakasvojen sielunelämän todellisuus? Joskus, kun olin vielä jotenkin voimissani, olisin halunnut yrittää keskustelua jonkun tällaisen Kari Kairamon tai Jaakko Ihamuotilan kanssa. En tarkoita, että hän minulle toistaisi ne vähämieliset liturgiansa kansainvälisen kilpailun haasteesta ja nykyajan vaatimuksista, jotka hän antaa joka viikko sanomalehdille. Olisin yrittänyt porautua hänen sokeutensa alle, saada hänet uskoutumaan ja kertomaan, miten hän todella hahmottaa maailman nykyisyyden ja tulevaisuuden. Mutta ei sellaista tapahdu, eivät pyöveli ja mestattava keskustele elämän tarkoituksesta ennen teloitusta. Ei maailma ole sellainen, maailmalla on sääntönsä. Tuhoaminen tapahtuu sääntöjen mukaan.

Siksi minun on haparoitava otaksumien ja päätelmien varassa. Nämä yksilöt ovat perheenisiä, puolisoita, normaaliälyisiä, jopa normaalia älykkäämpiä. Heidän on pakko, ainakin väläyksittäin, jonakin hiljaisena hetkenä (mutta onko heillä?, kesähuvilalla?, matkalla lentokoneessa?), nähdä itsemurhat, ihmissuhdeverkon murentuminen, ihmisten muuttuminen ajelehtijoiksi. Kyllä he pohjimmiltaan tuntevat, että ihmisen perustarpeita ovat työnteko koko ruumilla ja sielulla, puute, ponnistelu ja omien kätten aikaansaannokset, että ilman niitä, ja ilman levon hiljaisuutta ja yön pimeyttä, elämä luhistuu. Ja kyllähän hekin näkevät, lentokoneestakin, kuinka maa muuttuu kuun maisemaksi.

Mutta he karistavat tämän todellisuuden kuin paarman otsaltaan. Sosiobiologinen teoria, jonka monet havainnoitsijat, minä muiden muassa, ovat kukin tahoillaan samanaikaisesti oivaltaneet, katsoo hillitsemättömän kasvun ohjelman, ja sitä myöten lajin itsetuhon, sisältyvän ihmisen geenivarustukseen. Eikä sitä teoriaa ole kumottu, se näyttää olevan luonnonlaki siinä missä painovoimalakikin. Siksi nämä pöyryt, palmgrenit, lindblomit, tiurit, kouri ja ahtialat tilaavat metsäbotnioita, ohjuksia, ydinvoimaloita, hawkhävittäjiä, tietokonejärjestelmiä. He eivät tyydy, ennen kuin metsäautotie on metsäautotiessä kiinni, parkkikenttä parkkikentässä ja öljysatama toisessa öljysatamassa, he vahvistavat rannikkotykistöä, koska se on jäänyt jälkeen ilmapuolustuksesta, ja sitten ilmapuolustusta, koska se on jäänyt jälkeen rannikkotykistöstä. He rakentavat sillan Paatsjoen yli, jo senkin takia, että sen yli ei vielä ole siltaa, ja siksi, että sen takana Inarijärven vuonojen lomassa ovat lymynneet Suomen viimeiset aarniometsähehtaarit; ne pääsivät unohtumaan sinne jatkosodan rajanvedon ja rajavyöhykkeen aiheuttamassa sekaannuksessa, se oli lipsahdus, viimeinen, ja se korjataan.

He eivät tälle kaikelle, itselleen, voi mitään, he ovat eläimiä, sopuleita, sopuliakin sopilimaisempia. Heiltä puuttuu kyky pysähtyä, saati kääntyä takaisin, he osaavat vain yhden liikkeen ja suunnan, eteenpäin puskemisen. He eivät kykene, koskaan, hylkäämään konetta, tuotiin heille millainen häkkyrä tahansa. Jos se vain toimii, on täysin yhdentekevää, mitä se tuottaa, louhii, leikkaa, häärii, käärii. Se otetaan käyttöön, sille tehdään halli, tai se päästetään maastoon. On fraasi, ettei ihminen ole koneen herra, vaan kone ihmisen. Valitettavasti se on samalla luonnonlaki, sekin.

Entä jos he sittenkin riuhtaisisivat irti, lopettaisivat, tai edes hiljentäisivät? He lentäisivät kuin märkä kinnas johtokunnastaan ja hallintoneuvostostaan, uudet Teknillisestä tai Kauppakorkeakoulusta valmistuneet lyijysilmäiset rynnistävät nuoret eläimet kierähtäisivät heidän tuoleilleen. Sellaiset, jotka jo pikkupojasta ovat kulkeneet näkemättömin silmin linnunpesän ja mansikkamättään ohi, räpläämään pienoisradioitaan ja mopojaan, ja keränneet kamarinsa seinälle Keijo Rosbergin kuvia.

Siksikin Kairamot jatkavat. Ja heidän pokerinsa pitää. Metsäteollisuuden Yrjö Hassi vaatii julkisuudessa Rovaniemen piirimetsänhoitajan erottamista. Ja kuitenkaan tämä Vaara ei puhu puiden ja kukkien säästämisestä ja luonnosta mitään, hän pyrkii vain työvaltaisemmin, pehmeämmin keinoin samaan tulokseen kuin Hassi, metsien äärimmäiseen hyväksikäyttöön. Hän uhmaa vain konetta ja rationalisointia, ja se jo riittää kuolemansynniksi. Mutta jos joku kurottaisi päätöksenteon eteisportaalle jyrkemmin muutosohjelmin, käytettäisiin kovempaa kättä. Pohjoismaisen demokratian tyrannit eivät käytä kovempia (ja kalliimpia) menetelmiä kuin on tarpeen, useimmiten riittää vaikenemisella tai pilkanteolla vesittäminen. Mutta alta löytyvät kyllä Pinochet ja Idi Amin, jos vastarinta kovenee, näyttää ylettyvän hipaisemaan heidän ympyröitään.

                                                     *

Tapasin keväällä Vihreiden kansanedustajan Ville Komsin ensi kerran. Hän oli viehättävä ja rehellinen ihminen, suloinen lapsi. Keskustelimme paljon, vain pieni osa mahtui televisio-ohjelmaan. Meilla oli kokonaan erilainen elämänkatsomus. Hän uskoi hellyttävään puheeseen ja suuriin silmiin. Häntä kiehtoi orkesteri, joka soitti Titanicin vajotessa syvyyksiin. Hän olisi halunnut olla mukana orkesterissa. Minusta olisi pitänyt seistä matkustajakannella, yrittää lävistää pimeyttä ja tarkistaa, ettei kapteeni ohjaa väärin. Kun jäävuori olisi tullut näkyviin, olisi pitänyt rynnätä komentosillalle, lyödä sokea tai hullu kapteeni esikuntineen syrjään, vaikka ruumiina, ja kääntää ruoria.

Komsia ei teknotyranni pelkää, häntä hän taputtaa olalle. Komsi on päätöksenteon alimmalla askelmalla, mutta hampaaton. Minäkin olen vaaraton, olen ulkopuolella, ohi, ja pian poissa. Ja hampaani ovat aina heiluneet, en minä totta puhuen olisi itse rynnännyt komentosillalle. Minä olisin jäänyt rannalle lähtijöitä varoittelemaan, kiihkeästi, mutta kuuroille korville. Tai jos olisi pakotettu mukaan, olisin jo satamassa hypännyt mereen.

Ei ole armottomampaa vuorenseinämää vastassaan kellään kuin vihreillä. Ei riitä edes teoriassa enemmistön saavuttaminen. Koneisto, yhteiskunnan rakenteet, koneet ovat olemassa. Niitä käyttämään riittää kymmenen tai viisi prosenttia väestöstä, isopyörä pyörii, se on melkein ikiliikkuja. Muu kansa pystytään ruokkimaan, pitämään hengissä  työvoimareservinä , oheisväestönä, liikaväestönä, termejä riittää. Ja kaikesta huolimatta: jos jossakin olisi, tai jossakin olisi syntymässä, tahmeuden keskeltä kurottumassa, edes äärimäisen pieni äärimmäisten vihreiden äärivähemmistö, joka todella ottaisi mittaa teknotyranniasta, yrittäisi sittenkin kumota sosiobiologian lainalaisuudet, olisi lepattava toivon häivä jäljellä.

Omasta voimattomuudestani, siitä, että minulta on usko ja toivo kadonnut, saan todistuksen unistani. Nuorempana näin painajaisunia, mielikuvitusunia. Putosin jyrkänteiltä, omaiset kuolivat, koulunkäyntini mitätöitiin, jouduin aikuisena aloittamaan alusta ensimmäiseltä luokalta. Vuosiin en ole nähnyt painajaisunia. Uneni ovat aina todellisuudesta, tutuilta olemassa olevilta paikoilta, useimmiten kotipiirissä, jotka ovat joutuneet teräsmyrskyn kouriin. Koskaan en voi panna vastaan. Herään vapisten ja tyyny litimärkänä. Herääminen ei tuo mitään helpotusta. Ne ovat teräsmyrskyn kourissa.

Kun kuolen, jää huulille pyörimään sama ainainen kysymys: minkä tähden. Miksi ihmiskunnassa on aina sama vastakkainasettelu ja sama koostumus? Lajin aamuhämärästä alkaen ahertaa tämä vähälukuisten tuholaisten, perustan nakertajien viides kolonna, nämä Edisonit, Bellit, Gutenbergit, Wattit ja heidän kumppaninsa. Ja kautta aikojen on vain muutama harva näkijä, joka kavahtaa kehruukonetta, polttomoottoria, sähkön valjastamista ja mikroprosessoria, tajuaa, että ne tekevät meistä lopun, askelma askelmalta. Ja miksi suuri viaton enemmistö aina, vääjäämättömästi, valitsee näistä vähemmistöistä edellisen, lumoutuu siitä ja seuraa sitä?

Näin pitkälle minä suurin piirtein ymmärrän, nämä sosiobiologiset lait. Kullakin lajilla on geenivarustuksensa, geneettinen koodinsa. Ihmislajilla se on tällainen. Mutta perimmältään minä en ymmärrä. Elämä on maailmankaikkeudessa, sen hurjimpana ilmiönä, sattumien summana syntynyt todennäköisesti vain yhdellä planeetalla. Satojen miljoonien vuosien aikana siellä kehittyy miljonien eliölajien, muotojen, liikkeiden, värien, tunteiden huikaiseva kudelma. Sitten joukosta työntyy yksi laji, joka tekee kaikesta silppua, sen jälkeen tyhjyys, kaikki poissa, paitsi kivet ja metallit. Biologi tietää, että mitään tarkoitusta ei ole, paitsi ihmisen pääkuoren sisällä. Siellä pääkuoren sisällä minä äärettömän typerästi ja epätieteellisesti kyselen: miten tämä on mahdollista?

Lapsuuden kesäkotini ja nykyinen asuntoni sijaitsevat runsaan kilometrin päässä toisistaan. Niitä yhdistävää polkua ja kärrytietä olen kävellyt, pyöräillyt ja hiihtänyt vuoden tai kahden vanhasta läpi elämäni joka vuosi, kahta tai kolmea jatkosodan mierolaiskesää lukuun ottamatta, satoja ja tuhansia kertoja. Puolet matkasta se polku kiertää korkean mäen alitse. Se mäki oli satumainen, ei yksin minun mielestäni, vaan kenen tahansa luonnonystävän mielestä. Koko lakea hallitsi mäyrien kaupunki, suurin missään Suomessa näkemäni, puolen hehtaarin alalla kymmeniä koloja uskomattoman tuuheiksi ja korkeiksi lannoitettujen kuusamien ja taikinamarjapensaiden piilossa. Mäkeä peittivät sakeat haavikot ja visakoivut, mutta tilaa riitti kilpikaarnapetäjille, pähkinäpuille ja kuusillekin. Lehdokkeja rinteet tuoksuivat valtoiminaan. Lintuparatiisina mäki oli huimaava, pelkkää mustapääkerttujen huiluttelua, pikkutikkojen ja käenpiikojen kiikitystä. Mäestä löysin elämäni ensimmäisen kuhankeittäjän pesän, siellä varttui kuivalatvaisessa koivussa Päijänteen länsipuolisen Suomen viimeinen tunnettu valkoselkätikkapoikue. Mäen reunoissa pesi tuulihaukka, uuttukyyhky, lehtopöllö, yhtenä vuotena lehtopöllö hautoi sitkeästi yksinäistä telkän munaa. Aurinkoisella lappeella kierivät vuorenvarmasti kesästä toiseen sirittäjien hopearahat, vuonna 1952 lämpöaallon heittäminä jo varhain huhtikuussa, varhemmin kuin koskaan missään, ennen taikka jälkeen. No, noita muistojen yksityiskohtia olisi rajattomasti.

Polun pientaret mäen alla, lounasta kohden, olivat minun elämäni kukkaketoja. Missään ei helottanut yhtä paljon neilikoita, päivänkakkaroita, kurjenkelloja, eikä mistään löytänyt niin varhain keväällä auenneita sinivuokkoja. Kesä-heinäkuussa piennar välkkyi mansikoista, syyskuussa kivenkyljet olivat vaihtuneet hohtaviin puolukkaterttuihin. Mansikat muistan  – ja näen ne, kun suljen silmäni – yhtä kaukaa sotavuosien takaa kuin kukatkin, niin kaukaa kuin muisti ulottuu, neljä- tai viisivuotiaasta. Paluumatkalla kotipihaan oli siihen aikaan pula käsistä, piti saada kulkemaan pari kimppua silloista lempikukkaani niittynätkelmää, kolmas ruskoapilaa, neljäs peurankelloa, ja mansikkamuki.

Poimijaa ei pelottanut, vaikka piennarmättäällä joskus torkkui keränä siniharmaa kyy ja vaikka vanha Eklundska ei ikinä kulkenut polkua ilman mäen kulmaan varaamaansa vahvaa käärmekeppiä. Eklundskan varoitukset jatkuivat kyllä hellittämättä vielä kaksikymmentä vuotta sen jälkeen kun kukat jo enimmäkseen saivat jäädä kimputtamatta. Mutta poimijasta oli tullut merkillinen metsissä makailija ja nukkuja, joka tarvitsi jatkuvaa ohjausta. Tämän mäen lähimaillakaan ei saanut – eikä sen puolen mieluiten missään muuallakaan ulkosalla – torkahtaa pitkälleen, jos mieli välttää käärmeen luikertelua suusta sisään ja sitä myöten varmaa kuolemaa. Mutta yhtä kieltoa ei tarvinnut toistaa, paikkakunnan ainoita kulleroita ei saanut poimia, niitä oli vain muutamia, ja ne olivat isäni istuttamia. Nekin loistivat sitkeästi joka vuosi paikallaan vuosikymmeniä.

Kaksi vuotta sitten mäkeä paartava polku, joka välillä oli hienovaraisesti levitetty pikkuauton mentäväksi, otettiin tehokäsittelyyn. Kävi niin kuin Suomessa käy: yhtäkkiä eivät samat ihmiset, samat autot ja samat traktorit sovi sille tielle mitä ne ovat ennen kulkeneet. Niinpä ajettiin soraa, soraa ja soraa, ja molempiin äyräisiin iski kaivinkone. Mäen puoleiseen pientareeseen ei ojaa syntynyt, mutta kivet käännettiin kumminkin ympäri, sammalpuoli allepäin, puut ja pensaat työnnettiin nurin, juurakot ylösalaisin, ja loppu maa mustalle muralle.

Toissa ja viime talvena metsänomistaja sitten ahkeroi mäen metsänhoidolliseen kuntoon, niin hyvin kuin nykyaikaisella moottorisahalla ja traktorilla pystyy. Mäki on nyt lähes tunturina. Siinä on siellä täällä pieniä kuusia, joitakin nuoria suoria koivuja ja yksi unohtunut pikku haapa. Pähkinäpensaatkin on raivattu pois maata myöten. Linnuista näyttää olevan jäljellä metsäkirvinen, kaksi tai kolme peippoa, pajulintua ja punasiipirastasta, ja uutena västäräkkipari. Metsästä lähti monta autokuormaa mäntytukkia, mäntypaperipuuta, kuusitukkia, kuusipaperipuuta, vanerikoivua ja lehtipaperipuuta. Eniten kuitenkin hakepuuta. Lukemattomien haapojen, tuomien, pihlajien ja känkkyräkoivujen ryökkiöpinot vyöttävät mäen koko puolen kilometrin matkalla. Metsäliitto osti ne ja ne piti käyttää Toijalan lämpökeskuksessa. Toijalan lämpökeskus ei ruvennutkaan käyttämään haketta, ja puut, jotka piti hakea pois puolitoista vuotta sitten, makaavat yhtä mäensyrjan peittona, ja siihen ne taitavat jäädä.

Kun tullaan tietä myöten tälle naapuritilalleni, josta oma mökinpaikkani on lohkaistu, metsätie putoaa viehättävästi kallioimarteisten jättisammalkivien lomitse varjoisaan solaan, jota reunustaa vanha hopeanharmaa lammasaita ja entisen veräjänpaikan molemmin puolin mahtava haapa ja suuri kuusi. Mutta tämähän on kuvittelua, haapa ja kuusi lähtivät siitä kevätkesällä ja luhistivat mennessään riukuaidan. Parikymmentä metriä eteenpäin aitovierellä kasvoi mieleenjäävänä nähtävyytenä korkealta sammalkivelta eri suuntiin ojentautuen kolme lehmusta. Niistä jäi kaksi pystyyn. Ehkä siinä oli kaikua vanhanisännän periaatteesta, jonka hyvin muistan, että niinipuu on rauhoitettu puu. Mutta toisaalta lehmus on myös vaatimatonta polttopuuta, ja lehtipaperipuu menee nykyisin vain tyrkyttämällä kaupaksi. Joka tapauksessa kolmas haara oli katkaistava, sillä metsänhoito-opas sanoo, ettei puita ikipäivänä saa kasvaa useampia vierekkäin. Pian lehmuskiven jälkeen kääntyykin lyhyt tienpätkä omaan pihaani. Pihatieni kupeeseen oli myöskin iskeytynyt niinipuita, pensasmaisten lehmusten tiheä ryhmä, jota tietä tehdessä kovin varjeltiin. Se oli vihreääkin vihreämpi, lehmuspensaan kanssahan ei tässä maailmassa kykene vihreydessä kilpailemaan muu kuin metsäimarre. Jos pihalleni ajoi pyörällä, lehmuksen höyhenenpehmeät lehdet hyväilivät poskia, jos autolla, ne läpsyivät tuulilasia viistäen. Kesäkuun jälkeen paikalla oli risukasa ja kaksi kynittyä peukalonvahvuista lehmuksensoiroa, joissa on lehtinippu latvassa neljän metrin korkeudella.

Oli kotiteitteni varsilla muitakin ihanuuksia. Suuren heisipensaan – ainoan näillä tienoilla – ylellisen upeat punaiset marjatertut puimalan kupeella olivat sellainen väriläiskä marraskuun maisemassa, että siltä täytyi käydä varta vasten hyvää mieltä ja rohkaisua hakemassa. Heisipensas runnottiin maan tasalle jo viime vuonna, se kasvoi ojalinjalla. Oja ei sitten tosin siihen asti ulottunut, mutta linjalla kuitenkin. Lähellä puimalaa tieni kulkee päärakennuksen ohi. Pihakujan kulmassa kasvoi pihapiirin ainoa koivu, kevään jälkeen siitä on vain hyvin matala kanto jäljellä.


Palaan vielä alussa kuvaamaani mäyrien, lintujen ja kukkien mäkeen. Pitkän aikaa kulku siihen suuntaan oli minulta lukossa, en kyennyt voittamaan itseäni. Sitten oli pakko murtautua ulos häkistä, ajoin pyörällä niin lujaa kuin pääsin sivuille katsomatta, silmät tiukasti tienpinnassa. Jatkuvasti puhelin itselleni: sinä totut, kyllä sinä totut, koeta kulkea sitä yhä uudestaan, se on kerta kerralta helpompaa. Ja minä totuin, vielä, jotenkin; hymy ei kyllä enää palannut. Mutta koetin ajatella, että niille alle puolen metrin levyisille vihertyville kaistoille, jotka tietä nyt reunustavat, toinen puupinovyön ja tien välissä, toinen heinäpallon ja tien välissä, olisi pakko työntyä muutama kukka ajan mittaan. Sitten minä taas kuljin siellä, kävellen, kesäkuisena päivänä, ja näin, että isäntä matkalla kauranorassaroilleen oli huolellisesti myrkyttänyt nämä molemmat vihreät kaistaleet. Muutama keltainen leinikki oli saanut kukkansa esiin ja retkotti kihartuneena ja kuolleena.

Pääsin jotenkin kotiin ja tunsin, että nyt en enää jaksa. Tuijottelin enkä päässyt ylös sohvalta. Ei ollut, eikä ole, enää kysymys kyynelehtimisestä eikä itsesäälistä, vaan jääkylmästä tilinteosta elämän kanssa. Minä tiedän ja tunnen, että minulla ei ole koskaan ollut muita todella vahvoja kiinnekohtia elämään kuin metsät, saaret, niemet, lahdet, suot, vuoret, purot, puut, linnut ja hyönteisiä kuhisevät kukkapientareet. Kaikki muu, lähimmäiset, ystävät, kirjat, ajattelu, maailmanmenon selvittäminen, ovat nekin olleet välttämättömiä, mutta niiden viljely on saanut voimansa luonnon elämyksistä, jotka ovat pohjana kaikelle. Ilman luontoa nuokin menettävät ääriviivansa, muuttuvat sumuksi.

Minulla on ollut paljon rakkauden kohteita, paljon omia hehtaareja, eniten niissä viidessätoista Hämeen pitäjässä, jotka olen laskenut kotipitäjikseni, mutta paljon myös Pohjanmaalla, Satakunnassa, Varsinais-Suomessa, Kainuussa, Savossa, Karjalassa. Viimeiset kaksikymmentä vuotta ovat olleet yhtämittaista ja pelkkää menettämistä, pettymystä, raatelua ja loputonta surua. Maailma on hävinnyt altani, hävittämällä hävitettynä. Aari aarilta, puu puulta, kukka kukalta kaikki on jauhautunut hakkuumurskioiksi, ojikoiksi, tienpohjiksi, huvilatonteiksi, venesatamiksi, voimalinjoiksi. Muutama pyhättö on jäänyt tietymättömiin raiskioiden taakse, kun sinne ei ole ollut enää mitään reittiä jota myöten sinne olisi kestänyt kulkea. Saartorengas on kiristynyt yhä tiiviimmäksi, lopulta olen käpertynyt lapsuuden maisemaan muutamaa mäensyrjää, lehmusta ja heisipensasta hengittämään. Tämän kesän jälkeen minulla on vain oma piha, kahdeksan mäntyä, hameen kokoinen kappale keltavuokkolehtoa, voikukat ja kultapiiskut. Olisinpa kolmekymmentä vuotta vanhempi, se voisi riittää.

Onhan minulla tarkkaan ottaen toinenkin pikkiriikkinen lovi, Kuhmoisissa Päijänteen rannalla. Siellä minulla on naapurina Kymi-yhtiö. Sen telaketjuterroria ei voi edes kuvata.

Mitenkä minä selittäisin. Ajatellaan, että joku imee elämänvoimansa kirjoista, kirjat ovat hänelle kaikki kaikessa. Hän lukee tuntikausia joka päivä, hän tekee kotoaan ja kaikilla matkoillaan löytöretkiä kirjakauppoihin, kirjastoihin ja antikvariaatteihin, hän vaihtaa lainakirjoja ja keskustelee niistä kaikkien ystäviensä kanssa. Vähitellen kirjastoja ryhdytään sulkemaan, kirjoja käyttämään jätepaperina ja polttamaan. Kirjakaupat menevät kiinni, lehdet lopettavat kirja-arvostelut, ystävät hävittävät kotikirjastonsa, häneltä takavarikoidaan hänen kirjastoaan kuorma kuormalta. Lopulta hänellä on kätkössä puoli tusinaa lapsuuden ajalta saakka rakkainta kirjaa. Eräänä päivänä ne kotietsinnässä ratkotaan esiin hänen patjastaan ja viedään pois.

Luonnonystävä ei nykymaailmassa koskaan voi saada mitään lisää, en minä eikä kukaan muukaan. Luonto ei missään voita alaa, kasva. Ainoa toivo on, että entisestä jotakin säästyisi, mahdollisimman kauan – ja sen toivon toteutumiseen ihmiselämä on liian pitkä. Luonnonystävän ainoa pelastus on, että hänellä on kiinnikkeitä sellaisilla ihmiselämän alueilla, jotka vielä ovat olemassa. Minulla ei ole. Elämänkipinä, itsesäilytysvaisto minussa olisi valmis hylkäämään ja unohtamaan puut ja kukat, jos se olisi mahdollista. Ryhtyisin riemumielin tilastoimaan jalkapallotuloksia, tutkimaan entruskien taidetta tai keräämään pannulappuja, mutta se on toivotonta, niissä ei ole minulla makua eikä mieltä. Ne, jotka puhuvat uusista ulottuvuuksista ihmiselämässä surutyön jälkeen – tietävätköhän he mitä palturia he puhuvat? Ihmisellä on persoonallisuus, jonka kanssa hän joko seisoo tai kaatuu.


Sen kesäkuun päivän jälkeisenä päivänä minun oli pakko vielä kerran ryhdistäytyä. Oli matkustettava kummitädin hautajaisiin Helsingin kautta Järvenpäähän. Ajattelin, että täti oli äidilleni kahden vuoden aikana kuudes suojatiellä auton alle jäänyt sukulainen tai lähituttava. Se matka oli järkyttävä muussakin mielessä, se oli painajainen. Linja-autosta näkyi kaikkialla skorpionien kaltaisina traktoreita, jotka kaksikymmentämetristen härvelien kymmenestä suuttimesta suitsuttivat myrkkyä viljapelloille. Koko Häme ja Uusimaa oli myrkkysumun peitossa.

Mieleeni nousivat kuvat eräältä toiselta linja-automatkalta, yli kaksikymmentä vuotta sitten. Matkustin silloin polkupyörä- ja linja-autoyhdistelmällä ympäri maata etsimässä kotkia, jotka olivat vuosikymmeniä olleet kirjoista ja kansista kadoksissa, ja kiipeilemässä valtion metsänhoitajien kanssa pesäpuihin laskemaan ja merkitsemään poikasia ja keräämään ravintonäytteitä. Piti siirtyä Kuhmon eteläisiltä saloilta Keski-Pohjanmaalle, Pyhännälle ja Piippolaan, ja minä tulin illalla Nurmekseen ja oikaisin yöksi pikku piennarpyörtänölle keskelle suurta heinäpeltoa. En viitsinyt virittää telttaa, koska rävähtämättömällä poudalla ei tarvinnut pelätä hyttysiä eikä isompaa yökastettakaan. Vaikka oli jo heinäkuun alku, en koskaan ole kokenut niin huikaisevaa kiurujen laulua kuin heräillessäni makuupussissani sopivasti Iisalmen varhaiselle aamuvuorolle. Auto kierteli Rautavaaran suurta pitäjää, joka siihen aikaan mainittiin maamme köyhimmäksi kunnaksi, ja poimi laihansitkeitä metsätyömiehiä reppuineen, sahoineen ja kirveineen talottomista rämeisistä tienhaaroista. Erään maitolavan luona, jossa ei näkynyt ketään, kuljettaja pysäytti ja sammutti moottorin, ja poistui rahastajatytön kanssa neljännestunniksi pienelle suolle syömään hilloja, jotka ikkunan läpi helottivat kullankeltaisena mattona. Silloin minä tunsin, että rakastan tätä maata, pohjattomasti ja pakahduttavasti. Silloinkin minä itkin, onnesta. Nukahdin onnelliseen uneen, ja heräsin vasta kun rahastajatyttö, sievä ja punaposkinen kuin unelma, ravisti olkapäästä:  Herätkee, herätkee, ollaan Iisalamessa! 

Hautajaismatkan jälkeen valtasi halvaantunut mieliala. Jotain mekaanista työtä, polttopuun pilkkomista, perunamaan kitkemistä, enimmälti istumista ja tuijottelua. Kaksi riuhtaisua pakomatkoille pohjoiseen, vuosien tauon jälkeen, ihmeellisiin paikkoihin, joissa elämää oli tallella. Mutta elinkeino ja koti eivät ole siellä, se oli epätodellista, ja takaisinpaluun vastakohtavaikutus oli musertava. Kuitenkin minä aina vain olen hengissä, ja ruumis on itsepäisen terve – mikä mielettömyys! Päivien julma jono kaatuu päälle yksi kerrallaan, on päästävä aamulla ylös, on päästävä iltaan.

Nyt yritän kirjoittaa, vuosien tauon jälkeen sitäkin. Ensin minä ahersin viileän ja viisaan huippuasiantuntijan katsauksen siihen, kuinka linnut indikaattoreina osoittavat suomalaisen tehomaatalouden perinjuurin myrkyttyneeksi. Se oli lavea ja kuivakiskoinen kirjoitus, varsinainen voimanponnistus, jota tein puolella sydämellä. Minä olin nuorena ehkä vähän tutkijakin, mutta kyllä tutkimukset, havaintojen kirjaaminen ja lintujen rengastaminen sittenkin olivat aina hämäystä, sekä itselleni että muille. Niiden takana minä olen voinut kulkea luonnossa, ihailla sitä, elää luonnossa. Eivät lintujen katoamisen monet jännittävät biologiset ja kemialliset ongelmat ja arvoitukset perimmältään kiinnosta minua, vaan yksinomaan kauhistuttavat. En minä halua rekisteröidä pensastaskujen häviämistä, sen alueellista jakautumista, pesäpoikasten ja aikuislintujen kuolevuutta. Minä en halua olla enää tässä mukana. Minä haluan, halusin, kulkea niityillä, joilla pensastaskut kiitävät nuolina kukkakärpästen perässä, naksuttavat ja surisevat.

Tätä minä kirjoitan täydestä sydämestäni. Mutta ote on kadonnut, sydän on tyhjä, kun viha ja toivo ovat poissa. Pelkästä surusta ei tule tekstiä, suru ei johda mihinkään. Mikä yritys tämä sitten on? Ikävyyksiä on varmasti tiedossa, jokaikinen kirjoitukseni ja haastatteluni on tuottanut ikävyyksiä henkilökohtaiseen elämään, sekä väärin ymmärrettynä että oikein ymmärrettynä. Mutta tämä menettää lopunkin merkityksensä, kun henkilökohtainen elämä menettää merkityksensä. Miksi kirjoittaja kirjoittaa? Ainakin joskus siksi, että hän sätkyttelee ollakseen tukehtumatta. Kai tässä sittenkin on jokin toivon häive, toive että tämä koituisi parantavaksi terapiaksi. Ja kai minä haluan, että tämä joutuisi ystävien ja tuttavien käsiin, koska keskustelussa heidän kanssaan minä aina teeskentelen. Minä tunnen, ettei tällaisia asioita voi puhua, kanssakäymisessä silmästä silmään täytyy temppuilla itsensä edes välttävästi reippaaksi ja iloiseksi, puhua puutaheinää. Vain kirjoittaessa voi olla rehellinen. Mutta entäpä, jos tuttavilla on samalla tavoin elämänvoima katoamassa, eivätkä hekään puhu. Auttaisiko tämä lukeminen silloin, vai masentaisiko lisää. Joka tapauksessa, tietysti kaiken alla, viimeiseen hengenvetoon, kytee typerästi ja epätoivoisesti hennon hento toive, että maailma sittenkin minun kirjoittamisestani nitkahtaisi untuvan verran pehmeämmäksi.

Kun puhutaan sellaisessa seurassa kuin täällä Luonto-Liitossa, nuorten biologien keskuudessa, voidaan sivuuttaa kiistakysymys siitä, onko maapallon korkeammilla elämänmuodoilla tulevaisuutta vai ei. Me tiedämme, että on epäolennaista, riittävätkö maapallon teräs- tai tina- tai kupari- tai öljy- ja maakaasuvarat loppujen lopuksi kolmekymmentä vai satakolmekymmentä vuotta, tapahtuvatko ihmisen teollisuuden palamisjätteiden aiheuttamat ilmakehän, vesistöjen tuoton tai kasvien yhteyttämisprosessin järkytykset, niin sanottu lopullinen ekokatastrofi, kymmenen, viidenkymmenen vai kahdensadan vuoden päästä. Me tiedämme, että sikäli kuin pysähtymättömän aineellisen vaurastumisen pyrkimys kuuluu ihmisen lajityypillisiin ominaisuuksiin, niinkuin ilmeistä on, ekokatastrofi on joka tapauksessa lähisukupolvien aikana väistämätön. Mikä hyvänsä kasvuvauhti jos se on päättymätön johtaa maapallon hyödyntämiseen loppuun silloin kun tekniikan taso on tähän riittävä, niin kuin se jo nyt on. On aika surkeaa, että maallikkoajattelija yhä vielä puhuu 'tuomionpäivänprofeetoista' silloin kun kysymyksessä ovat tieteelliset tosiasiat, joiden tajuamiseen ei tarvita paljon muuta kuin rahtunen logiikkaa.

Otaksun, että me emme täällä puhu tuomionpäivänprofeetoista, vaan lähdemme siitä, että laji ihminen on tullut kehityshistoriansa siihen vaiheeseen, jossa sen isojenaivojen liikakasvu on juuri johtamassa lajin poiskarsiutumiseen. Jo alkeistiedot paleontologiassa, maapallon elämänhistorian tuntemuksessa, riittävät kertomaan, että tämänkaltaiseen umpikujaan jonkin lajin kehityksessä ei sisälly sinänsä mitään merkillistä. Erikoinen sivupiirre on kylläkin se, että ihmislajin tapauksessa maapallo hyödynnetään niin totaalisesti loppuun, että samalla pyyhkiytyy tuhansia ellei miljoonia muita eliölajeja tältä planeetalta, suuri osa jo ennen tuhon aiheuttajalajin omaa lopullista häviämistä.

Luonnontutkijalle tarjoutuu tässä kehityskulussa jännittävä analyysintekijän ja tarkkailijan osa. Jännittävää asetelmassa on sekin, että kun luonnontutkija on itse asianosainen, kun kysymyksessä on myös hänen oma ja jälkeläistensä kohtalo, hän ei useinkaan kovin pitkälle jaksa pysytellä puolueettomana ja kiinnostuneena sivustaseuraajana. Koko eliökunnalle yhteinen itsesäilytysvaisto, sekä yksilöä että lajia koskevana, saa luonnontutkijan monesti myös miettimään keinoja päästä pälkähästä ja sitä tietä heittäytymään yhteiskunnalliseen keskusteluun. Omalta kohdaltani ajattelen myös sellaisia luonnontutkijoita, jotka ovat ensi sijassa luonnonystäviä, joiden tunne-elämää ei niinkään kosketa oman lajin kohtalo kuin se suunnaton köyhtyminen, joka parhaillaan kohtaa eläimiä ja kasveja maapallolla. – Pohtiessaan mahdollisia ratkaisuja ja toimenpiteitä järkevä luonnontutkija tuskin enää tähtää pitemmälle kuin tuhojen viivyttämiseen kenties jollakin vuodella tai kuukaudella.

Kun biologi tarkastelee niitä lajityypillisiä ominaisuuksia, jotka ihmisessä ovat ainaansaaneet tämän ekokatastrofin kynnykselle joutumisen, niin ensimmäisenä on tietysti mainittava teknillinen osaavuus. Mutta lääketiede ja insinööritaito eivät sellaisinaan välttämättä olisi murskanneet luonnon järjestelmiä niin totaalisesti kuin on tapahtunut. Teknisen etevyyden rinnalla on muistettava toinen ihmisen tuhoisa ominaisuus, sosiaalisuus, taipumus yhteistoimintaan, ihmisten keskinäinen veljeys. Se eri yhteyksissä kyllästymiseen saakka kuvattu muinaissuomalainen, joka lähti nitistämään kirveellä uudisraivaajanaapurinsa kun näki vuoleskeltuja lastuja kotivirrallaan, ei ikinä olisi saattanut maapallon elämää umpikujaan. Vain muurahaisihmisen sosiaalisuus ja solidaarisuus on tehnyt mahdolliseksi tämän hirvittävän yksilötiheyden, tämän ihmislihan ja ihmisjätteen määrän, johon maapallo tukehtuu. Neljä miljardia kappaletta samaa suurikokoista nisäkäslajia, tätä karvatonta törkimystä, kihisemässä pienellä pallollamme on suurin mielettömyys, mitä aurinkokunnassamme on toistaiseksi nähty. Tai ehkä sitäkin suurempi mielettömyys on se, että vielä tässäkään tilanteessa eivät kyynelsilmäiset ihmisystävä-idealistit osaa sulkea suutaan.

Yhteiskunnallisen keskustelun muotiaiheita on väittely siitä, kumpi talousjärjestelmä, sosialistinen vai kapitalistinen, edesauttaa tehokkaammin erilaisia saastumisilmiöitä ja luonnonvarojen loppuunhyödyntämistä. Tällä hetkellähän me jo näemme, että nämä talousjärjestelmät yhä enemmän lähenevät toisiaan, kohti yhtenäistä sekatalousjärjestelmää. Kapitalistinen järjestelmä, joka alkuaan on voimakkaiden, toimintatarmoisten yksilöiden sanelema, siis niiden ihmisten, joiden kilpirauhas- ym. hormonitoiminta on keskimääräistä vilkkaampaa, pehmenee ns. kansankapitalismiksi, jossa vähäväkisillekin väenväkisin siirretään ostovoimaa, jotta raivoisa tuotanto löytäisi kuluttajia. Sosialistinen järjestelmä taas, jossa periaatteessa heikkojen, velttojen ja aloitekyvyttömien ihmisten, siis noiden, jotka laulavat  tovereissamme meilla on voimaa , toisin sanoen ihmisten joiden kilpirauhaseritys on heikkoa, olisi pitänyt joukkovoimallaan päästä niskan päälle, on joutunut antamaan yhä enemmän tilaa häikäilemättömien voimaihmisten rymistelylle. Kun varhemmin valtaa käyttelivät kapitalistisessa systeemissä vuorineuvokset, suomalaisella termillä ilmaistuna, ja sosialistisessa systeemissä puoluesihteerit, se nyt alkaa molemmissa olla nuorten, tehokkaiden kovasilmäisten teknokraattiryhmien käsissä.

Merkittävää luonnon- ja luonnonvarainsuojelun kannalta on se, että molemmissa järjestelmissä teknokraatti-vallankäyttäjillä on väestön valtavan enemmistön haltioitunut kannatus ja tuki takanaan. Molemmissa järjestelmissä on järkähtämättömästi taattu niiden kokoava päämäärä, aineellisen hyvinvoinnin lisääminen ilman ylärajaa ja minkäänlaista kontrollimekanismeja, tämä ihmisen lajinkehityksen keskeinen, hallitseva piirre.

Jos kuitenkin ajattelemme näiden järjestelmien alkuperäisiä pelkistettyjä tyyppejä niin voimme todeta, että kapitalistiseen järjestelmään voisi sisältyä toivon siemeniä ainakin paikallisesti ja rajallisesti. Siellä missä taloudellisessa päätöksenteossa on vähänkin jalansijaa yksilön itsenäisyydellä, siellä on aina olemassa teoreettinen mahdollisuus että päätösvaltainen henkilö on lajistaan poikkeava ja saattaa esimerkiksi asettaa muita tavoitteita aineellisen hyvinvoinnin kohottamisen edelle. Vuorineuvos vai saada vaikka uskonnollisen herätyksen tai tulla muulla tavalla höperöksi. Erityisen synkkää ja lohdutonta on se että taloudellisen vallan periytyvyys on katoamassa. Tämä järjestelmä on pystynyt huomattavasti hidastamaan meidän kaikkien tuhoa: taitavalla ja häikäilemättömällä tehdasyrityksen perustajalla on usein tyhmiä ja velttoja poikia, jotka sähläävät isän tehtaat hunningolle, näin hellittäen tavaran liikatuotannon ja saastumisen kuristusrengasta kaulallamme. Mutta siellä missä päätöksentekijä on kollektiivi, siellä on aina määräävänä tekijänä keskivertoihminen pelkistetyn tuhoisine tavoitteineen. Sosialistisessa suunnitelmataloudessa saamme siten aina kaiken toivon heittää.

Jos ajattelemme talousjärjestelmien ohella poliittisia ideologioita, niin on todettava, että sosialismi, jonka perusperiaatteisin kuuluu hyvinvoinnin levittäminen kaikille ihmisille ja kaikille kansoille, ottamatta millään tavoin laskuihin mukaan näiden päälukua tai maapallon voimamarojen määrää, on todellinen nykyajan kuolemanuskonto. Se että niissäkin maissa joissa ihmisen nk. henkiselle kulttuurille ja ihmisajatuksen vaalimiselle pannan eniten painoa, kuten Euroopassa, suuri osa nimenomaan nuorisosta on tälläkin hetkellä ja vieläpä entistä enemmän viehättynyt sosialistisista opeista, antaa melko mielettömän kuvan ihmislajin ikäänkuin tavoitehakuisesta pyrkimyksestä kohti elämän sammumista.

Hurjimmillaan nuorison todellisuudentajun puute, myös Suomessa, ilmenee kehitysapuaatteen kohdalla. Vaikka luonnontutkijoiden laskelmat osoittavat, että jo tällä hetkellä olisimme pyyhkiytyneet maapallolta, jos ns. kolmas maailma olisi tavoittanut länsimaisen teknologisen tason ja teollistamisen asteen, toisin sanoen koko elämämme on sen seikan varassa, että maapallon väestön enemmistö elää aineellisessa köyhyydessä, niin silti intomielinen nuoriso on vaatimassa kehitysmaille länsimaista elintasoa. Suomen teinien kampanjat Mosambik-instituuttien ja Perun lasten lukutaidon puolesta ovat vieläpä kaikkein taitavimmin valittuja kohteita, kun pyrkimyksenä on näiden maiden aineellisen hyvinvoinnin kohottaminen. Taloudellisten tutkimuslaitosten tulokset näet osoittavat, että prosenttiyksiköissä kaikkein nopeimmin ja tehokkaimmin taloudellista kasvua edistävät investoinnit koulutuksen alalla. Jos kehitysapuvaroilla siis perustettaisiin tehtaita eikä kouluja, tämäkin olisi maapallon talouden kestokyvylle vähemmän tuhoisaa.

Kaikkihan me olemme saaneet kristillis-humanistisen koulutuksen ja kaikkiin meihin on tarttunut kulttuuripiirimme kristillis-humanistia asenteita. Kukaan meistä ei voi olla liikuttumatta ja näkemättä ns. kaunista ja hyvää vähäosaisempien kansojen auttamisessa ja sosialistisissa rakkaudenopeissa ylipäänsä. Mutta tutkijana biologin on pakko huomata, että nämä tasoittamisen ja tasa-arvoisuuden ideat ovat tuulesta temmattuja, luonnon systeemeille vieraita ja sellaisina tuhoisia harhakuvia. Luonnossa on kaikkialla vallalla pyrkimys erilaistumiseen ja eriarvoisuuteen, geneettisen potentiaalin lisäämiseen. Näin on syntynyt eliölajien, rotujen ja muotojen suunnaton runsaus, ja jatkuvasti lajien osapopulaatiot osoittavat taipumusta erilaistumaan. Jos ajattelemme hyväonnista tai tarmokasta ja voimakasta peippokoirasta, joka on onnistunut valtaamaan pesimäpiirin hämäläisessä rantalehdossa, niin se kasvattaa leikiten viisi poikasta ja siinä sivussa laulaa ja huvittelee pitkin päivää. Mutta toinen huono-onninen tai heikko ja veltto peippokoiras on tungettu Kainuun vihoviimeisille jäkäläkankaille, missä se ahertaa vaisuna aamusta iltaan ja saa yhden tai kaksi poikastaan säilymään hengissä.

Ihmislajin tulevaisuus olisi pitkällä tähtäyksellä, siinäkin tapauksessa että ratkaisemattomat luonnonvarain ehtymis- ja saastumisongelmat olisi ajatusleikkinä kuviteltu ratkaistuiksi, pitkällä tähtäyksellä murheellinen sen vuoksi että luonnonvalinta tämän lajin piirissä on lääketieteen toimesta murskattu. Esimerkiksi tämän esitelmän pitäjän, joka sairasteli paljon lapsena ja jonka sängyn vieressä lastenlääkärit lepertelivät kilpaa äidin kanssa, olisi pitänyt kaikin mokomin karsiutua, ja se olisi varmasti ollut kaikilta näkökannoilta hyvä asia. Jos taas palaamme kehitysmaiden ongelmiin, niin ei se, että jollakin taholla maailmaa on jokamiehen kulkuvälineenä auto, joka vihoviimeisessä pikkukaupungissa korkeakoulu ja maalaiskylässä kirjasto ja lapsikuolleisuus puristettu olemattomiin, mitenkään edes ideoiden tasolla merkitse sitä, että näin pitäisi olla muissakin maailman kolkissa – saati sitten että tämä on luonnonvarojen rajallisuuden vuoksi käytännössä mahdotonta. Vain jästipäät ovat keksineet, että on jollakin tavoin järkyttävää, jos toisella puolen maailmaa ihmiset päristelevät rumpuja viidakoissa ja vain vahvimmat yksilöt selviävät malarialta ja tsetse-kärpäsen puremilta.

Jos me taas tuomme kuvaan luonnonsuojelun, niin sen näkökulmasta ainoa todellinen riisto ja imperialismi maailmassa on ihmisen harjoittama eläinten ja kasvien sorto, ja siinä ovat Yhdysvaltain ja Vietnamin vapausrintaman imperialistit käsi kädessä samalla puolella.

Luonnossa ilmenevällä pyrkimyksellä erilaistumiseen on se biologinen tarkoitus, että mahdollisimman monelle erilaiselle elintilalle, ekologiselle lokerolle, on käyttöä, että elämän kokonaistuotanto on mahdollisimman suuri. Lajin piirissä erilaiset osapopulaatiot ja yksilöiden erilainen geenivarasto pyrkivät takaamaan sen, että lajilla on panna tuleen sopeutuvaa ainesta mahdollisimman monenlaisissa ympäristön ja olosuhteiden muutostilanteissa, niin että lajin elämän jatkuminen olisi turvattu, vaikka osa kannasta karsiutuisikin. Tämä sääntö pätee kaikkien luonnonlakien lailla ihmiseenkin. Huomaamme, että nykyisen väestön valtaosa on, käsillä olevaan aiheeseemme liittyvien ominaisuuksien suhteen, tuota tyyppiä, joka tähän asti on taannut lajille suurimman menestyksen ja kukoistuksen ja vasta viime vuosikymmenien tekniikan ylilyönnin ansiosta muuttunut lajin kannalta tuhoavaksi: ahkeria, tehokkaita, yhteistoimintaan halukkaita, jatkuvasti eneneviin aineellisiin palkkioihin tähtääviä rakentajia. Mehän tiedämme, että maapallon taloudesta eivät tee selvää kapitalismi eikä sosialismi, vaan ihmistyö, miljardien ahkerien raivaajien ja työläisten aherrus korkealla teknologisella tasolla, tapahtui se sitten korkeakouluissa, konepajoissa, koneellistetuilla maatiloilla tai kalastuslaivastoissa.

Eivätkä siihen vähemmistöön, joka tässä tilanteessa edustaa lajin kannalta pelastavaa elementtiä, siihen osapopulaatioon, jonka varaan lajin jatkuminen voisi rakentua, suinkaan kuulu aktiiviset luonnonsuojelijat, jotka pönkittävät hyvinvointiyhteiskuntia istumalla korkein rahapalkkioin luonnonsuojelukomiteoissa, neuvottelukunnissa ja seutukaavaliitoissa syytämässä paperia ympärilleen. Ei ole halpahintaisempaa keinoa päästä vuorenvarmasti sekä varmaan ja hyvän toimeentuloon että yhteiskunnan juhlituksi kultapojuksi kuin ryhtyä saasteentutkijaksi. Meillä Suomessakin on nykyisin kymmenen limnologia ja ryppyotsaista vesinäytteen ottajaa jokaista saastuvaa järveä kohti – ja vesistöt senkun saastuvat, sehän on selvä, se on kaikkein eniten saasteentutkijan intresseissä – jos järvet olisivat puhtaat, heiltä menisi leipä.

Sen sijaan niitä ihmisiä, jotka muodostavat tulevaisuudentoivon oljenkorren nykymaailmassa, ovat ne, jotka pidättäytyvät tuotannollisesta toiminnasta ja jotka horjuttavat järjestynyttä yhteiskuntaa. Todellisia elämänsäilyttäjiä, luonnon puolustusmekanismin osia maapallon nykyvaiheessa ovat ennen muita asunnottomat alkoholistit ja pummit ja aivan erityisesti niin sanotut rikolliset, jotka oman työpanoksensa syrjään vetämisen lisäksi pidättävät lukuisan virkakoneiston sivussa tuottavasta työnteosta. Voidaan arvioida, että me tarvitsisimme suomalaisissa oloissa vain muutamia tuhansia pankkirosvoja niin yhteiskunta olisi sekasorrossa ja tehtaiden savupilviinkin alkaisi ilmaantua hengähdysaukkoja.

Luonnonystävä tietysti heikkoina hetkinään johtuu unelmiin, joissa aktiiviset luonnonsuojelijat ovat liittyneinä tähän rintamaan. Omasta puolestani olen entisenä nyyhkypasifistina seuratessani viimeisen vuosikymmenen kiihtyvänä ja pidäkkeettömänä vyöryvää tuhoa päätynyt näkemykseen, että muuta todellista luonnonsuojelua ei ole kuin sellaista joka turvautuu väkivaltaan. Luonnonsuojelutoimi, joka ei ole ristiriidassa jonkin rikoslain pykälän kanssa, ei ole luonnonsuojelua. Mitään tekemistä luonnonsuojelun tai maapallon elämän pitkittämisen kanssa ei ole sillä tupruttaako tehdas sosialistisia vai kapitalistisia savuja, ainoa todellinen ratkaisu on se, että sen tuprutus lakkaa ja tiilet rytisevät pitkin ketoa. Vasta silloin kun Valkeakosken, Kaipolan ja Kauttuan paperikoneitten teloihin joutuu tuntemattomalla tavalla vieraita teräsesineitä, silloin kun suo-ojituskatepillarit ja metsätraktorit lentävät öisin ilmaan metsissä ja henkilöautot palavat soihtuina pysäköintipaikoilla, vasta silloin voidaan puhua luonnonsuojelusta. On merkillistä ajatella, kuinka helposti nykyaikainen teknologia todella olisi haavoitettavissa. On laskettu, että korkea-asteisen teknologian kehittämiseen pystyy erikoislahjojensa ja pitkän erikoiskoulutuksen ansiosta tuskin yksi promille väestöstä, joten jo tavattoman pienen henkilömäärän eliminoiminen pystyisi halvaannuttamaan nykyaikaisen hyvinvointiyhteiskunnan elinkeinoelämän.

Mutta luonnonsuojelumies tietää että näin ei koskaan ehdi tapahtua. Hän näkee katkerana, että ainoastaan sellaisessa voimakkaasti biologispohjaisessa aatteessa kuin kansalliskiihkossa on voimaa temmata yksilöt itsensä uhraaviin sankaritekoihin, sellaisiin joita viimeksi muistamme Tsekkoslovakian tai Pohjois-Irlannin nuorison keskuudessa. Vain kansalliskiihko sai aikaan viimesyksyisen Münchenin ihmeen, jossa seitsemän nuorukaista kaukana kaikista läheisistään vieraassa maanosassa, uskalsi asettua koko maailmaa vastaan ja pitää pilkkanaan kaikkea suuren elintasomaan siansilmäisiä ja kaksoisleukaisia poliisipäälliköitä ja ministereitä, ja samalla miljoonia typeriä poroporvareita kautta maailman lehtiensä ja televisioittensa ääressä.

Mutta luonnonsuojelijat eivät kuulu luonnon raskassoutuiseen ja villiin vauhtiin päässeessä kehitysvyöryssä auttamattomasti myöhästyvään puolustusmekanismiin. On kohtalon ironiaa, että luonnonsuojelijat, luonnonystävät yleensä ovat luonnetyypiltään hentomielisiä, sopuisia, erittäin yhteiskuntamyönteisiä yleiseetikkoja, jotka usein eivät edes kykene ratkaisemaan henkilökohtaista ristiriitaansa ihmisrakkauden ja luonnonrakkauden välillä. He ovat suuria murehtijoita, mutta huonoja loogikkoja ja kehnoja toimen miehiä. Vähintäänkin he koko produktiivisen nuoruuskautensa ajan kuvittelevat, että heillä on rauhanomaisia ja miellyttäviä toimintakanavia ja vaikutusmahdollisuuksia. Ja jos he sitten aikaisintaan kolmissa tai neljissä kymmenissä heräävätkin huomaamaan, että luonnonsuojelua ei voi edistää puhein eikä kirjoituksin, he ovat jo liian vanhoja valmistamaan ja käyttämään räjähdyspanoksia ja käsikranaatteja. Münchenin arabisissitkin olivat kaikki parinkymmenen ikäisiä.

Jos kuitenkin jotakuta täällä sattuisi kiinnostamaan vanhan luonnonsuojeluveteraanin henkinen testamentti, niin sen voisi tiivistää vaikkapa seuraavalla tavalla. Älä koskaan usko enemmistöön, kansaan, rahvaaseen, se on aina väärässä, se ei koskaan tiedä mikä sille itselleen on parhaaksi. Tee ainakin itsellesi selväksi se että luonnonsuojelija aina kuuluu häviävän pieneen vähemmistöön. Ja kun kuulet sellaisia sanoja kuin demokratia, solidaarisuus, yhteiskunta, niin poista pistoolistasi varmistin.

Luonnonsuojelu näin pelkistettynä kuulostaa varmasti monen korvissa synkältä ohjelmalta. Moni epäjohdonmukainen hyssyttelijä-luonnonsuojelija kauhistuu sitä, että luonnonsuojelulla näin esitettynä ei ole erityistä mainos- eikä houkutusarvoa, se ei myy hyvin. Ja onkin niin, että me voimme tietysti jonkin aikaa jatkaa nykyistä kehityslinjaa, perustella peruskouluja, hyysätä kehitysvammaisia, elvytellä puolen kilon keskoslapsia happiteltoissa ja jakaa maitopulveria Pakistaniin ja aapisia Sumatran villeille – ja kuolla sitten käsi kaulalla kaikki yhdessä. Tähdennän erityisesti, että tämä ajatuskulku ei ole välttämättä typerä tai väheksyttävä, se voi olla sekä älykkään että tietoisen ihmisen ohjelma. Yhtä vähän kuin yksilö on ikuinen, yhtä vähän meidän on pakko ajatella ihmislajia tai kulttuuria ikuiseksi. Päämääräksi voidaan ehkä hyvinkin pelkistää tarkastelijaa hallitsevan eettisen ihanteen saavuttaminen – sen jälkeen ihminen kulttuureineen joutaakin mennä.

Mutta luonnontutkijan ohjelma tällainen ei ole, hän pitää sitä luonnontieteen tosiasioiden valossa huikeana haaveiluna. Meillä on ensinnäkin kovin vähän aikaa käytettävissä, jotta lähimmäisenrakkauden ja yhteiskunnallisen oikeudenmukaisuuden sovellutukset ehtisivät ottaa kovin merkittäviä edistysaskelia. Ja niitä seuraava romahdus paljastaa ihmisen sellaisena, että idealisti toteaa kaiken kalliin valuneen tyhjiin. Ihmisen eettisen ja aatteellisen kulttuurin perinne ei tosin ole lajinkehityksessä aivan lyhyt, se on muutaman tuhannen vuoden ikäinen. Mutta ihmisen käyttäytymisen tutkimus poikkeustilanteissa on osoittanut tämän pintakiillon kuuman paikan tullen sulavan lumen kaltaiseksi. Me emme koskaan alistu kuolemaan kaikki yhdessä, emmekä etenkään käsi kaulalla. Luonnonvalintamekanismit ja olemassaolotaistelu kaikessa darvinistisessa alastomuudessaan nousevat pinnalle aina kun ahdinko on kyllin suuri. Jo kauan ennen kuin viimeinen ihminen on heittänyt henkensä on viimeinen Punaisen Ristin ambulanssi ammuttu pirstaleiksi.

Luonnontutkijan ja humanistin näkökulma yhtenee harvoin myöskään toiveiden tasolla. Sikäli kun luonnontutkija ei kykene kiipeämään tähtiperspektiiviin piittaamattomaksi tarkkailijaksi, kaikkien arvojen yläpuolelle, hänelle tavallisesti elämä on ylin arvo, elämä ja sen määrä ja monimuotoisuus. Hän toivoisi omasta lajistaan säilyvän edes joitakin näytekantoja kaukaiseen tulevaisuuteen, mitä useampia sukupolvia sitä parempi, riippumatta niinkään niiden kulttuurityypistä ja yhteiskuntarakenteiden laadusta. Ja ennen kaikkea hänelle on keskeinen tavoite se, että maapallon muu geneettinen potentiaali, se suunnattoman monimuotoisuuden pääoma, joka on vaatinut kehittyäkseen miljoonia vuosia, säilyisi mahdollisimman rikkaana, vaurioittumattomana.

Biologin vaihtoehto voi ekologisten tosiasioiden valossa toteutua ainoastaan siten, että valta siirtyy täysin uudenlaiselle maailmankatsomukselle. Meidän on hylättävä ihmisten välisen veljeyden periaate, lääkärietiikka ja humanismi, murskattava kansainvälinen yhtenäiskulttuuri ja korkea-asteinen teknologia.

Muita vaihtoehtoja kuin nämä kaksi ei ole olemassa.

Kun suunnittelee kirjoitussarjaa suomalaisesta yhteiskunnasta, on melkein pakko aloittaa metsästä. Se on niitä harvoja ylivoimaisen merkittäviä aiheita, joita ei voida käsitellä liikaa – ei sittenkään, vaikka meillä vuosittain kirjoitetaan palstapeninkulmia metsien taloudellisesta hyväksikäytöstä ja ehkä muutamia palstametrejä niiden merkityksestä suomalaisen elämänmuodon ja kansanluonteen muovaajina ja kansanperinteessä. Omasta puolestani yritän jakaa palstatilan tasaisemmin, mutta tärkeysjärjestyksessä on epäilemättä metsien mielenterveydellinen merkitys verrattomasti etusijalla.

Mitä muuta kuin korea fraasi sisältyy siihen, että suomalaiset ovat, saaristolaisia ja tunturilappilaisia lukuunottamatta, metsäläisiä samalla tavoin kuin on olemassa arojen kansoja ja viidakkolaisia? Kuinka syvälle synnynnäiseen rakenteeseen nämä erot ulottuvat, lienee antropologeille vaikeasti ratkaistava kysymys. Luultavasti kuitenkin pohjoiset ja yleensä eurooppalaiset kansat ovat eläneet metsien vaikutuspiirissä niin pysyvästi, että luonnonvalinta on ehtinyt muovata heidän geenistönsä metsäolosuhteiden vaatimusten mukaan – ja vaatimaan metsäolosuhteita. Sitä paitsi korkeammilla eläinlajeilla on yleensä synnynnäinen taipumus juurtua synnyin- ja kasvuympäristöönsä. Useimmat meistä tietävät toki kokemuksesta biologisen rakenteemme siksi väljäksi, ettei neuroosi synny heti ensimmäisestä päivästä jolloin emme pääse käymään metsässä. Mutta jos yhteys metsään kokonaan katkeaa, voi vain harva kestää ilman psyykkisiä haittoja. Kuinka tärkeä metsäympäristö on pelkästään fyysiselle terveydellemme, siitä ovat kansanterveyden ja ravintokemian asiantuntijat esittäneet vakuuttavaa aineistoa.

Nyt on tärkeä kysymys, voiko kiihkeimpien metsätalousmiesten tulevaisuuden – ja laajalti nykyisyyden – maisema harvoine, tasaikäisine, puulajistoltaan yhtenäisine, lannoitettuine, ojitettuine, tuhkatiheän tieverkoston halkomine hoitopuistoineen tyydyttää ihmismieltä. Vastaus on murheellisen jyrkästi kielteinen: tällainen maasto ei ole enää metsää eikä luontoa eikä tyydytä ei kauneuden, ei jännityksen eikä edes liikunnan tarvettamme, sillä ei ole muuta yhteistä metsän kanssa kuin vihreä väri kaukaa näkötornista katsoen sekä – luojan kiitos – se että sekin tuottaa happea meidän ja koneittemme tarpeisiin. Olen kyllä tavannut kaupunkilaisia, jotka auton ikkunasta ovat ihailleet nimenomaan jonkin harvan, hoidetun harjuhongikon matemaattista linjankauneutta, mutta kun he ovat joutuneet sinne samoamaan, vaikkapa marja- tai sieniretkellä, he ovat auttamatta ikävystyneet. Tärkein vaatimus metsälle, jotta se tarjoaisi kulkijan mielelle virikkeitä, vaeltajan hengelle täyden sisällön ja löytäjän ilon, on monipuolisuus: tiheikköjen ja ryteikköjen vastapainona rämetäpliä ja näkymiä suoaavoille, lammille ja järville, aarniopuiden ohella taimikoita ja pensastoja, reunoissa, rannoilla ja puronotkoissa vehmasta aluskasvillisuutta ja kukkaloistoa, lakkaamatonta puulajien vaihtelua, suorien runkojen ohella käyrää, väärää ja pahkaa, elävien puiden seassa keloa ja ja kantoa ja tuulenmurtoa ja kaatunutta ja sammaltunutta runkoa. Vielä viime aikoihin saakka yksityismetsissä noudatettu vanhanaikainen kohtuullinen metsätalous oli tyydyttävä kompromissi – se tarjosi vielä lähes kaikkea tätä, vanhaa ikipuustoa ja sammaltuneita tuulenkaatoja lukuun ottamatta. Sen sijaan viimeiset kireimmät metsänhoitomenetelmät murskaavat nämä vaatimukset kohta kohdalta.

Kaikkein järkyttävimpiä nämä ahmattimaiset  Tuottamaton tuottavaksi  - kampanjamme kuitenkin ovat katsottuina muiden metsän asukkaiden näkökulmasta. Riistanhoitajat ovat joutuneet epätasaiseen taisteluun metsänhoidon äärimmäismenetelmiä vastaan, kun on käynyt selväksi, että riistan katoaminen ei suinkaan ensi sijassa johdu metsästyksestä. Sitä vastaan riistaeläimillä olisi varsin pitkälle tepsiviä vastakeinoja, ne kasvattaisivat joka kesä uudet viisi tai kymmenen poikasta. Mutta kun metsänhoito riistää niiden elinympäristön, ravinnon ja suojan, on loppu käsillä. Riistantutkimus kykenee vain karusti vahvistamaan, että riistaeläimet ovat vuosituhansien kuluessa muovanneet elintapansa varsin ahtaasti luonnossa esiintyvien elinympäristöjen mukaisiksi; niillä harvoilla, jotka ovat taimistojen tai kuivan puoliavomaaston eläjiä, on vielä toistaiseksi tulevaisuus, muilla ei. Surkeaa kyllä monet muut eläinlajit sopeutuvat hoito metsiin  vieläkin huonommin kuin enimmät riistaeläimet, ja voidaankin arvioida, että metsien nykyinen käsittely hävittää joka vuosi elintilan kymmeniltätuhansilta lämminverisiltä elimiltä, pienemmistä puhumatta. Jos MERA-ohjelma joskus saadaan rikkeettä läpiviedyksi, on Suomen metsissä kuolemanhiljaista. Se elämänkunnioittaja, jonka mielestä ihmisen herruus luonnossa ei oikeuta mihin hyvänsä, kallistuu pitämään saavutettua tulosta rikoksena, jonka rinnalla maailmansodat ja Hitlerin juutalaisvainot kalpenevat.

Nyt epäilevä, luontaisesti elämänuskoon taipuvainen lukija ehkä viittaa Euroopan kulttuurimaihin. Siellähän on elinvoimaisia kultuureja, hyvinvoivia ihmisiä ja elämäniloa mielin määrin, vaikka enemmistö asuu suurkaupungeissa eikä omista edes kesähuviloita metsissä kuten meidän kaupunkilaisemme. Ja saksalaiset ja englantilaiset ovat tunnettuja kiihkeinä eläinten ystävinä – olisivatko he sydämettömästi hävittäneet pienempänsä tieltään ilman että eläinsuojeluväki ja luonnonystävät olisivat nousseet avoimeen kapinaan? Sitä paitsihan kerrotaan, että Keski- ja Etelä-Euroopassa on niin paljon riistaa, että kaatolupia riittää myydä suomalaisillekin metsästäjille.

Useimmilla meistä, kaikista turistimatkoista huolimatta, on puutteellinen käsitys kulttuurimaiden oloista. itse asiassa ne ovat monessa suhteessa vanhoillisempia, modernin maailmankuvan ja tekniikan jäljet maisemassa lempeämpiä, vähemmän moukaroivia kuin meidän riehaantuneessa nousukasmaassamme. Useimmilla suurkaupungeilla sielläkin on laajat virkistysmetsäalueensa, frankfurtilaisilla mahtava Taunuksensa, berliiniläisillä Stadtwaldinsa jne. – ja monella sitä paitsi tavattoman suuret puistonsa. Toisaalta on kiistatonta, että se väestönosa, joka suurkaupunkien slummeissa on todella irtaantunut luonnosta, on vajonnut psykofyysisessä rappiossa hyvin syvälle.

Ennen kaikkea on kuitenkin tavallista unohtaa eteläisen luonnon ylivoimaisuus meikäläiseen verrattuna. Siellä missä muratti heti kiipeää vasta muuratulle seinälle ja kukkia puhkeaa kaupungin katukivien rakosista, siellä ei ole heti pelkoa metsänkään kukistumisesta. Olen kerran muutaman viikon retkeillyt Etelä-Saksan metsissä ja aivan kaupunkien porteilla ihaillen ihmetellyt niiden vehmautta, tiheyttä ja aitoa metsän hämärää ­– ja rikasta eläinmaailmaa. Mutta kun meillä metsä hakataan, niin se lepää vuosikausia, Pohjois-Suomessa vuosikymmeniä melkein muuttumattomana raiskiona. Talouspropagandamme nykyiset helppoheikit vaativat äkäisesti unohdettavaksi vanhaa tunnusta  on maamme köyhä, siksi jää , mutta Suomen pohjoisuutta, karuutta, elävien luonnonvarojen hidasta kasvua ja herkkää haavoittuvuutta he eivät pysty muuksi muuttamaan. Juuri meillä MERA-ohjelman kaltaiset, luonnosta viimeisenkin pennin puristavat suunnitelmat ovat sulaa hulluutta.


Kaiken sanotun valossa tuntuu suorastaan hirvittävältä sen keskustelun sävy, minkä metsävarojemme todettu ehtyminen on lehdistössä herättänyt. Ne, joilla on julkinen sana hallussaan, ovat yksimielisenä kuorona oikealta vasemmalle vaatineet vastalääkkeeksi liikahakkuille – metsänhoidon tehostamista entisestään, lannoitusohjelman kiristämistä, yövuoroja suonojitustyömaille; eikä muuta. Talous- ja pääkirjoituspalstoilta saa sen vaikutelman kuin lauma susia olisi kynnet ojossa ulvomassa lisää saalista. Ahmattimaisuus saa aivan dramaattisia muotoja: kun kuullaan hälytys, että asutustoiminnan ns. varausmetsissä on päässyt syntymään muutaman vuoden voimassa olevia hakkuukieltoja (toisin saonen arvokkaita metsäreservejä pahan päivän ja tulevaisuuden varalle), niin alkaa ennennäkemätön meteli: niihin täytyy päästä juuri nyt, nyt heti käsiksi!

Vain yksityiskeskusteluissa kuullaan ainoa järjen ääni: vähemmän hakkuita, ja suu soukemmalle. On kuin kukaan ei käsittäisi, että nykyisellä tiellä on joka tapauksessa pian tenä edessä. Sitten kun viimeinen metsäpalsta on metsälösuunnitelman ja hakkuunsuunnitteen mukaisessa käytössä, jossa joka puulla on oma numeronsa, kun viimeinen suoaari on metsänkasvussa ja joka lappusella korkein sietomäärä y-lannosta; ja kun vihdoin viimein myös luonnon- ja kansallispuistot on nielaistu puolen vuoden puuntuottovajauksen tyydyttämiseksi – silloin puuntuotannon kasvun kuitenkin on pakko pysähtyä. Sen jälkeen vaativat nuo kaiken pyhittävät taikasanat, elintason nousu ja taloudellinen kasvu, joka tapauksessa muita saalistuskohteita. Eikö järki kehota pysähtymään ja rauhoittumaan jo hiukan ennen kehityyskulun loppupistettä, silloin kun elämänympäristömme viehätystä ja ihmisen armoilla olevaa muuta elämää ei ole vielä aivan kokonaan uhrattu?

Jos me kiihkon ja kuumeen keskellä kykenisimme hetkeksi rauhalliseen ajatteluun, me huomaisimme, että puheet yhteiskunnan sortumisesta, kurjistumisesta ja puutteesta siinä tapauksessa, että vähänkin päästämme metsäturkkiin isketyt kourat hervahtamaan, ovat silkkaa pötyä. Siihen, että meillä on tällä hetkellä omavarainen maatalous, sisältyy se yksinkertainen tosiasia, että me emme joutuisi puutteeseen, vaikka tästä maasta ei vietäisi yhtään ainoaa lankkua eikä paperirullaa. Tai täsmennettynä: riittäisi se pieni määrä vihreää kultaa, millä maksetaan ulkomaalaiset maatalouskoneet, varaosat, lannoitteet, traktorien polttoaineet jne. (jotka kylläkin toisaalta voitaisiin suurelta osalta korvata elävää työvoimaa lisäämällä). No, tämä ajatus on tietysti yhtä idioottimainen kuin talousmiesfanaatikkojen päinvastainen äärimmäisyys. Mutta tärkeää olisi jokaisen suomalaisen olla selvillä siitä, että metsätalous ei ole meillä – oman maataloutemme tai esim. Egnlannin teollisuuden tavoin – välttämätön eikä elintärkeä, vaan toissijainen, valinnanvarainen elinkeino.

Olen itse hyvin paljon oleillut savottojen ja metsäkämppinen ilmapiirissä, omista ystävistäni ja tuttavistani suuri osa on metsätyömiehiä, metsäteknikoita ja metsänhoitajia, olen heidän kanssaan patikoinut satoja metsäkilometrejä ja eläytynyt metsämiesten elämänpiiriin siinä määrin, että 'Savotan Sanni' taikka Kainuun suohuuruisten jokivarsien tunnelmaa mestarillisesti henkivä 'Kaksi vanhaa tukkijätkää' kuuluvat pysyvästi mielimusiikkiini. Tiedän myös, että juuri metsämiehiin sisältyy verrattomasti enemmän hartaita luonnonihailijoita kuin niihin poliitikkoihin ja vuorineuvoksiin, jotka yhä hurjistuneempina vaativat heiltä yhä suurempia puuntuotantolukuja. Vain metsäammattimiesten arvovallan avulla on valtakunnalliset luonnonsuojelualueemme, tosin vähäiset, saatu syntymään. Ja moni metsänhoitaja koettaa nykyisinkin työmaillaan pelastaa edes pieniä  aarnialueita  ja maisemansuojelupalstoja koskemattomina – ja siihen sisältyisikin pelastuksen siemen, ellei yhteiskunnan ahnas käsi olisi lainsäädännön lukkojärjestelmällä ja kireällä virkaporrastuksella supistanut yksilön toimivaltaa metsissäkin perin vähiin.

Mutta kaikesta metsämiesten maailmaa kohtaan tuntemastani sympatiastani huolimatta minua aina metsätyömaalla masentaa sekä syntyvä surkea jälki että ajatus: nuo tukit ja pöllit vaihdetaan juuri niihin monenkirjaviin turhiin ja vahingollisiin kapineisiin, jotka vievät rauhamme ja hermomme. Tietysti kauppavaihto tuo myös paljon asioita, jotka todella sulostuttavat elämäämme, jotkut ehkä suorastaan yhtä paljon kuin koskemattomien metsien tenho. Onpa meidän epäilemättä laskettava yliopistot, kirjat ja orkesteritkin metsätuotteilla kustannetuiksi – mutta niihin ei suinkaan tarvittaisi kuin pieni osa metsistämme.

Milloin me kaikki tajuamme, että metsämme ovat liian jaloa tavaraa vaihdettaviksi mihin tahansa törkyyn, mitä kauppatuttavamme keksivät meille tarjota? Silloin me varmasti samalla ymmärrämme, että aineellinen toimeentulomme on riittävästi turvattu, vaikka säästämmekin hengen ja ruumiin tarpeiksi suuret säästömetsät joka kaupungin, kauppalan ja kirkonkylän liepeille, pienemmät joka kylään ja kaikkien pääteiden varsille. Silloin meillä on edellytykset viihtyä tässä maassa.

Jos olisin ajatustenlukija, pukeutuisin tietokeskuksen haastattelijan valepukuun, ottaisin urakakseni viidensadan metsäammattimiehen otoksen ja kysyisin: uskotteko todella Suomen metsien hakkuusäästöön, puuvarojen lisääntymiseen viime vuosikymmeninä? Mutta sen salaisuuden sinetti ei koskaan aukea. Tavanomaiseen kyselytutkimukseen vastaaja vastaa niin kuin hän haluaa vastata. Tiedän, että metsäammattimies on hölmö, mutta ikinä en saa tietää, kuinka hölmö hän on, kuinka paljon opportunistin oveluutta mahtuu mukaan.

Lukemattomat maata risteilevät luonnontutkijat, lukemattomat tarkkakatseiset maallikot hätyyttävät minua vierailuilla, puhelimessa, maantiellä, kadussa ja junassa ja kyselevät samaa kertosäettä: Missä ovat ne hakkuusäästöt, missä ne pystyyn lahoavat metsät, missä runsaspuustoiset metsät ylipäätään? He ajelevat koko valtakunnan tieverkon Hangosta Utsjoelle ja Vaasasta Ilomantsiin, kiertävät metsäautotiet viimeistä kiemuraa myöten ja tähystävät veneistään maan kaikki rannat ja saaret. He tramppaavat myös metsien sisukset marjastaen, sienestäen ja metsästäen - tai muuten vain. Mutta eivät he löydä muuta kuin kannokoita, kannokoille enintään käsivarren vahvuuteen ehtineitä taimistoja, tai lähelle siemenpuuasentoa harvennettuja keski-ikäisiä metsiköitä, itse asiassa taimikoita nekin. Oikeita täyskasvuisia puita, sellaisia sylinmitalla halattavia he kertovat löytävänsä vain taajamien puistoista ja kartanoiden pihoilta. Mistä ne tilastojen puukuutiometrit karttuvat?

Oma asemani on todella onneton, tällä kohden kuten usein muulloinkin. Monet ihmiset joko keskustelussa tai lehtipolemiikissa, joko väitelläkseen tai lohduttaakseen, koettavat vakuuttaa, että minä joko kuvittelen tai haluan syystä tai toisesta kärjistää. Olen milloin  Helsingin herra , milloin  risuparta  tai  vouhottaja  joka ei tunne  kansan ,  tavallisen työtätekevän  sen enempää kuin  maaseudun  tai  talouselämän  todellisuutta. Alakuloisena joudun toteamaan, että juuri kaikessa tuossa todellisuudessa olen itse mukana elänyt, kaikin omin silmin nähnyt. Maaseudun, Suomen emomaiseman, metsien luhistumisen, isänmaan äidinkasvojen rutistumisen ja töhriintymisen koko sotienjälkeisen historian olen läpikäynyt. Varmasti olen tehnyt virheen, mutta toisen kuin vastaaninttäjät otaksuvat. Olen pitänyt silmät liian auki ja korvat liiaksi höröllään, olen nuuskinut liikaa, nähnyt ja kulkenut liikaa - ja muistan liikaa. Ja niin olen saanut sielulleni vahingon. Mutta olen sinnikäs, hoidatan  vaikeat kliiniset depressiot  pois, ja taas olen yrittämässä pelastaa mitä pelastettavissa on, puskemassa päätä seinään.

Huomasin juuri, että jotakin pientä jo rapisee pois, että ulkomuisti ei enää tavoita aivan kaikkia paikkakuntia, joiden metsissä olen taivaltanut kumisaappaat tai hiihtomonot jalassa, kompassi hihnassa housunkauluksen alla ja vähitellen nuhraantuva kartta paidan sisällä. Niinpä lehteilin muistiinpanojani, aivan kaikkia en jaksanut kahlata, mutta pitkälti yli 250 kuntaa listalle jo karttui, pyöreästi puolet Suomen kunnista - vuoden 1950 kuntajaon mukaan. Otos on riittävä, ja saman tien tiedän, että moni muu ei tunne omakohtaisesti metsien tilaa koko maassa. On minulla sellainenkin koeala, kymmenkunta keskihämäläistä pitäjää, joissa olen kulkenut liki jokaisen pienomistajankin metsälohkon läpi, useimpien metsät pitkin ja poikin.

Satelliitissa en ole istunut, siinä suhteessa luotan Mikko Punkarin esittelemiin satelliittikuviin talvisesta Suomesta, Ruotsista ja Venäjän-Karjalasta. Tahi paremminkin niin, että en itse niitä kuvia tarvinnut, olin maasta käsin nähnyt jo saman kuvan, saman pensasaron, saman lumiaavikon ja heti rajojen takana tumman metsämuurin niin Ruotsissa kuin Venäjän puolella.

Mitä kaikkea  elämäni metsässä  sisältää? Saako siitä kaikesta esiin pääkohtia, muotoa paperille? Tiivistä, tiivistä, pyytää toimittaja. Anna muistojen virrata, kerro nuoremmille, palauta mieliin ikätovereille, vaatii oma veteraanin-minäni, kultaisen nuoruuden haikailija. Yritän kulkea keskitietä.

Ehdin nähdä lukemattomia kirveenkoskemattomia aarnioita Ahvenanmaan suurilta metsäsaarilta alkaen, eteläisen Hämeen tiettömien suurmetsien sydämessä, Suomenselän Pohjanmaalla, Karjalassa, Kainuussa ja Peräpohjolassa. Oli sellaisiakin saloja, joilla tapasi jonkin aniharvan jättiläiskannon ammoisilta ajoilta, ehkä yhden hehtaarilla. Kylissä muistettiin, että muutama luotisuora jättiläispuu oli joskus viety laivanrakennuksen tarpeisiin rannikolle, runko täyspitkänä, alkumatka viiden hevosen vetämänä. Mujejärven ja Jonkerin saloilla Nurmeksessa ja Kuhmossa sai kulkea peninkulmamäärin vienalaista erämaata vailla merkkiä ihmisestä, ei lastua, ei nuotion sijaa. Sieltä tiedän, millaista on joutua hurmioon, ylimaalliseen sieluntilaan, eksyä tahallaan kartalta, vain ylimalkainen kompassisuunta tallella mielen pohjalla - ja sitten kävellä pahki maakotkan ikipetäjään poikasineen, tajuamatta, missä läänissä ollaan, Oulunko vai Pohjois-Karjalan?

Voi Ranuan ja Pudasjärven entisiä mahtavia erämaita, maakotkien jäljillä minä sielläkin samoilin, voi Palovaaraa ja sen kesähevosten villinvapaata laumaa tiettömien taipaleiden takana, kello kilkattamassa johtajan kaulassa, voi Vilmivaaraa ja Soidinkangasta kaikkien jumalien selän takana! Siellä minä tein elämäni kävelyennätyksen, 36 tuntia yhteen menoon, kun retkikumppani pääsi hukkumaan erämaahan ilman kompassia ja oli etsittävä esiin. Ja voi toisaalla niitä Pudasjärven valtaisia työmaita, joilla laajaa suoseutua raivattiin asutusalueeksi - ja voi sen ajan valtionmetsien alueherrojen, teknikoiden ja työnjohtajien katkeruutta, kun heidän parhaat petäjäharjunsa nevojen kannaksilla jaeltiin rintamamiestilallisille.

Muistan myös sydänmailta lukemattomat metsäkämpät, joihin jätkät eli metsätyömiehet - metsuri-sanaa ei silloin vielä ollut - kantoivat sapuskat peninkulmien päästä polkuja ja pitkospuita myöten. Muistan niiden talvisen tohinan ja öisen joukkokuorsauksen ja kesäisen hiljaisuuden ja ne pari vanhaa kämppävahtia, jotka elivät kämpillä vuoden ympäri. Muistan tukkikuormaraidot talvisilla hiihtoretkillä: ne tulivat vastaan äänettä kuin aave, suurten kuusten oksat äkkiä kääntyivät syrjään kuin esirippu, sitten vasta kuului reenjalasten nitinä, ja yhdeksän höyryävää hevosta lipui ohitse hirmuisine lasteineen perämetsiltä rantamaiden lansseja kohti. Keväällä tukkitiestä ei jäänyt muuta merkkiä kuin viljanpahnatukot, joita savotan tiemies oli levittänyt jyrkimpiin mäenkinkamiin kuormia jarruttamaan ja joita kalasääsket sitten kiikuttivat pehmusteiksi pesiinsä korkeimpien tasalakkipetäjien latvoihin. Metsät olivat silloin hiljentyneet puolivuotiseen rikkumattomaan rauhaan, miehet olivat rannoilla ja tienvarsien pinoilla kuorimarautoineen, jo maaliskuusta lähtien yläruumis paljaana aurinkoisilla pientareilla - ja vapun jälkeen peltotöissä.

Elävästi näen silmissäni ensimmäiset polkupyörä- ja mopeditiet Perhon, Halsuan ja Lestin valtionpuistoissa. Sitten tulivat talvisin jäädytettävät polannetiet, jotka jäivät yhtä lyhytaikaisiksi. Nyt on satojentuhansien kilometrien soratieverkko palstoittanut metsäturkin pikku palasiin, teurastanut suomalaisen metsän. Ja sivutöinään hävittänyt salolammen, tuonut sille lasikuituveneiden, koppien ja linja-autonromujen näyttelyn, kaikkien sateenkaaren värien kiiltävät muunnelmat.

Korean-suhdanteesta 1950-luvun alussa se alkoi, paljaaksihakkuun vyörytys. Muistan sen ensimmäisen sadan hehtaarin aukon Luopioisten takamailla Yhtyneitten Paperitehtaitten metsissä, se pohotti kulotuksen jäljiltä mustana ja suunnattomana, retkikumppani Putkosen Pekka, lääkäri sittemmin, vainaja jo kauan, risti sen Kullervon Kiroukseksi, ja sillä nimella se esiintyy havaintovihkoissani vieläkin. Sekin aukko aukeni justeerin ja pokasahan voimin. Miehiäkin, työvoimaa, riitti rajattomasti - ja riittäisi tänäkin päivänä, vaikka puukolla nirhaamaan puut poikki ja pätkiin. Mutta kone oli jo väijyksissä ja iski pian salojen sydämeen niin kuin muuallekin, riistämään mieheltä kaiken miehenarvoisen, väkevän työn, ponnistuksen, mittelön. Hirvittävänä katkona elämänkerrassani välkkyy ensimmäinen moottorisaha lumikenkävaelluksella Pälkäneen Ruokolan takamaassa maaliskuussa 1956 - ensimmäinen moottorisahojen suursavotta Ilomantsin Naarvan koskemattomassa aarnihongikossa saman vuoden elokuussa. Tämänkeväinen metsätyömaa sitten, vuonna 1993 - no, antaahan olla.

Mutta ennen kaikkea muistan, mitä puustolle on tapahtunut. Se katosi silmieni edessä, suli pois kuin lumi. Katosivat kilpikaarnapetäjiköt, haihtuivat taajat varjoisenpimeät ikikuusikot, korvautuivat taimistopöpeliköllä jos niilläkään. Hävisi jokainen säärtä vahvempi koivu. Kaikkein tarkimmin nuoltiin sukupuuttoon haavikot, ne vanhat koloiset haavanronit, joihin rimpuilemalla vielä 1950-luvun ahkerimpina kesinä saatoin rengastaa liki kolmesataa naakanpoikaa, ja pöllöt ja uuttukyyhkyt päälle. Takamailta ne avohakkuut alkoivat, ja vasta 80-luvulla ne ehtivät pihanreunojen hakametsiköihin ja rantalehtoihin saakka. Puuston määrä kaikkiaan hupeni käsittämätöntä vauhtia. Hämäläisissä kotipitäjissä arvioin, että puuta saattoi 80-luvulle tultua kuutiometreissä mitaten olla ehkä kolmannes jäljellä 40-luvun lopusta - noin kahden kolmanneksen hukka kolmessakymmenessä vuodessa. muualla maassa kato oli vielä kovempi, pohjoista kohden aina syvempi. Jo 50-luvun lopulla pudasjärveläinen vanhaisäntä ärhenteli, ettei enää löydä lapsenpiiskaakaan koko kylästä.

Todellisuutta vasten metsäteollisuuden propagandan menestys on häikäisevä. Silminnäkijän todistus ympäri maan, satelliittikuvan todistus on se mitä yllä olen kertonut. Mutta metsäteollisuuden todistuksen hakkuusäästöistä ja valtakunnan puuvarojen kasvusta on sittenkin nielaissut enemmistö - se joka ei metsiä kulje eikä autostakaan katsele, jolle kaikki vihreä mikä ei ole peltoa on metsää. Sen valheen on nielaissut julkinen sana lehdestä lehteen. Vastikään löysin tyrmistyksekseni samat tilastot puuston kuutiomäärän kasvusta jopa sellaisesta huolella tehdystä ja monessa suhteessa tarkkanäköisestä kirjasta kuin  Ympäristön tila Suomessa . Kuinka Göbbels sanoikaan: jokainen väite on tosi, kun se kyllin usein toistetaan.

Mitä kaikkea on näiden metsätilastojen takana, miten ne on koottu? Minulle nyt vain kävi niin kuin alussa pelkäsin, lankesin muistelemaan, hukkasin sivuja ja väsytin lukijan. Annan hänelle viikon aikaa toipumiseen ja toivoakseni uudelleen virittymiseen.

Isäni tutki Laatokan-Karjalan kasvillisuutta joka kesä sotavuosiin, kuolemaansa saakka. Mutta eipähän ottanut pikkupoikaa mukaansa Impilahden niityille kertaakaan. Minulta jäi vanha Karjala näkemättä, ennen kuin raja sulkeutui. Kun katselen Karjalaa tällä hetkellä kovin erilaisin silmin kuin ne, jotka ovat siellä omakohtaisia menetyksiä kokeneet, niin ei tuo tausta eroa kokonaan selitä, ei lähellekään. Mutta tulkoon mainituksi. Yhtä kiihkeitä tunteita minulla Karjalaan kyllä varmasti liittyy kuin tulisimmilla Karjala-haaveilijoilla konsanaan.

Seuraavaan Karjalan vaiheeseen, Neuvosto-Karjalaan, minä jo ehdin mukaan, ja silloin ne voimakkaat omat elämykset alkoivat. Sääli että massamatkailu on suistanut matkakertomukset devalvaatioon. Petroskoin-matkaa 1970-luvulla tekisi mieli joskus muistella paperillakin.

Oikeasta kunnon Neuvosto-Karjalasta siirryttiin perestroikan kautta liukuvasti Uuteen Karjalaan, Venäjän-Karjalaan. Taksi- ja bussimatkalaisten ensi aaltoihin en kiirehtinyt mukaan. Kuuntelin ja tunnustelin – suursuomalaisten päivittelyä, luonnonystävien päinvastaista hehkuttelua. Vasta parina viime vuotena on sitten tullut seilailtua Laatokalla ja soudeltua Vuoksella, jokunen viikko. Ei vielä aivan samoin retkeilijän vapauksin kuin muualla Euroopassa, mutta puoliksi kuitenkin.

Siinähän kävi sitten niin, että ennalta kuullut selonteot kalpenivat kerrassaan. Ei niiden voimassa ja värikkyydessä mitään vikaa ollut, mutta Karjalan todellisuus löi ne kaikki laudalta. Odotukset olivat oikeansuuntaiset, mutta täyttyivät yli äyräiden. En minäkään pysty kieleen tarvittavia uusia huippulaatusanoja sepittämään ja yritän valita toisen tien. Yritän selittää niitä tekijöitä, joiden ansiosta itärajamme on tällä hetkellä huikaisevin raja maapallolla: tällä puolen helvetti, tuolla puolen paratiisi

Kestää aikansa, kun vaeltaa päivästä toiseen Vuoksen saarten ja rantojen yltiöpäisessä rehevyydessä, halavien, villivaahteroiden, koivikoiden, jättiläishaapojen ja tuomien sokkeloissa, ympärillä kaikki unelmalinnut mitä Pohjois-Euroopan lehdosta voi löytää, kultarinnat, kuhankeittäjät, pyrstötiaiset, pikkusiepot ja valkoselkätikat, ja kuuntelee peninkulma peninkulman perästä rantaruohoston ylenpalttista mellastusta, kaulushaikaroita, luhtahuitteja ja rastaskerttusia – niin, kestää aikansa, ennen kuin rauhoittuu luonnontuntijana pohtimaan tällaisen eloyhteisön syntyä.

Toki tiedän entuudestaan pääsäännön, että lehto elpyy, uusiutuu ja kasvaa nopeammin kuin muut metsätyypit. Karjalassa on nyt satojen neliökilometrien koealat, jotka osoittavat, että viidessäkymmenessä vuodessa polttopuu- ja lehdeslepikosta, ränsitystä vene- ja laidunrannasta tulee aarniolehto, joka näyttää jo saavuttaneen lopullisen tasapainon. Siinä on jo mahtavia täyskasvuisia puita ja se määrä kolopökkelöitä, kantoja, maapuita ja nojopuiden kaikkia kallistuskulmia mikä aarniometsään mahtuu – kaikki se, minkä lehdon tuhannet eläimet, kasvit ja sienet tarvitsevat.

Vihreät lehdot, vihreät niityt! Siinä missä samojen leveysasteiden suomalainen aukea pohottaa puoli vuotta synkän mustalle mullokselle auki viillettynä, siinä Karjala karjoineen ja nurmineen vihottaa vihreänä. Ja karjatalouden ihana väljyys ja tehottomuus jättää kukille tilan kukkia. Seitsemänkymmentä vuotta on mentävä ajassa taaksepäin, ennen kuin tällä puolen rajan kohdataan sellainen ruisrääkkien raksutus kuin nyky-Karjalan niityillä. Kuinka kauas on palattava Saimaan historiassa, ennen kuin kohdataan sama norppien vilinä kuin Laatokalla, jossa niitä pulikoi joka rantakallion kyljessä?

Entä sitten ihminen Karjalan kannaksella? Ihminenhän on kaiken avain, hän joko sitoo tai päästää. Minä katselen siellä ihmistä yhtä paljon kuin luontoa, ja lumoudun molemmista. Lumoudun ihmisen puuttumisesta: ei raiskaajaa, huvilaa, laituria, moottorivenettä, vaikka peninkulmat vaihtuvat. Mutta lumoudun myös ihmisen läsnäolosta, niistä pikku onkiukoista, jotka harmaina ja hiljaisina huomaan joenmutkassa pajupensaan katveessa vasta kuin veneeni melkein törmää. Koskaan en näe ongenkohon värähtävänkään. Rauha on täydellinen.

Ennen kaikkea minä ihastun heidän kyliinsä, ne riemullisella tavalla huvittavat minua. Kuinka on tilastollisesti mahdollista, että yksikään sadoista vajoista ja mökkeröistä ei ole vatupassissa, suorassa kulmassa? Ja kuinka on mahdollista, että lautapinot, veistettyjen hirsien, betonipylväiden ja harkkojen kasat vääjäämättömästi uinahtavat korkeaan heinään ja tiklien takiaispehkoihin, ennen kuin ponnistavat ylös pöyhkeiksi, joutaviksi, ylimääräisiksi rakennuksiksi?

Mutta näen myös pääasian romun seassa: välttävät, riittävät asunnot, sadat ja tuhannet pienet kasvihuoneet ja keittiöpalstat. Tutkimme rantakylän, jossa talot ovat harvassa samaan tapaan kuin Suomessa, mutta niitä eivät yhdistä autotiet vaan suloiset kinttupolut, joita myöten emännät ja isännät kantavat kasseja kylän kaupasta, reippaina ja ryhdikkäinä. Piiritämme kylän manteren puolelta ja toteamme, että sinne tosiaankin tulee vain se ainoa tie, jolle henkilöautolla ei ole mitään asiaa, sen syviä raiteita pystyy ryömimään vain venäläinen kuorma-auto jossa on korkea maavara.

Kylässä on myös yksi stalininmallinen kerrostalo, kolme kerrosta. Pihassa telmii iloisia koiria ja lapsia. Ovia ei ainakaan kesällä näy missään, on vain oviaukot. Niistä kulkee jatkuva virta pääskysiä sisään ja ulos. En kehtaa tunkeutua rappusiin, ja niinpä vieläkin mietin, missä pääskyjen pesät olivat – nousivatko ne rappukäytävissä ylös eri kerroksiin, ehkä asuntoihin? Puut ja pensaat törkkivät seiniä, yrittävät ikkunoista sisään. Ihminen suostuu kerrankin olemaan yhtä luonnon kanssa. Länsimainen luonnonystävä on lopullisesti myyty.

Käkisalmen omalla satojen saarten suurjärvellä kohdattiin valtaisa retkeily- ja leireilynäytelmä. Sadat, luultavasti tuhannet soutuveneet kansoittivat helteisen järven: perheitä, pariskuntia, valtaosa nuorisoa, kaverusten ryhmiä. Erikseen muistan veneen, josta jo kauas kuului iloinen naurun ja juttelun melske, vaikka sitä kuljetti vain yksi opiskelijaikäinen rivakka soutajatyttö. Läheltä sivuutettaessa laskin kuitenkin seitsemät paljaat sääret, jotka roikkuivat partaan yli, varpaat vedessä viillytellen.

Parina yönä osallistuttiin venekuntien yöpymiseen saarissa. Kaikille sopiville kovarantaisille paikoille oli syntynyt valmis nuotiopaikka, monille jäänyt pehmeitä kaislavuoteita edellisten jäljiltä. Naapurinuotioilla puoleen yöhön saakka taukoamatonta jutunkerrontaa ja naurua, tyttöjen ja poikien äänet vuoronperään, ja jatkuvaa polttopuun nyrhimistä luvalla sanoen alkeellisilla pikku kirveillä. Sahoja ei kuulunut kalustoon, ja niinpä kannot ja elävät puut kärsivät nuotion lähipiirissä vain kymmenen metrin säteellä, siitä alkoi koskematon aarnio. Kello neljän aikaan aamulla alkoi taas kirves napsua, nuotio savuta, ilakointi ja pajautus kaikua. Nukkumiseen ei ihanaa viikonloppua näemmä kannattanut tuhlata.

Soutuarmaadojen arvoitus selvisi, kun rannoilta löytyi parikin suurta venevuokraamoa mitättömine maksuineen. Mutta mistä oli peräisin kolmannes laivastosta, pitkät maastonväriset kanoottikaksikot, joiden mykistävä merikelpoisuus esittäytyi myös Vuoksen pystyissä koskissa? Selitys tuli vasta Käkisalmen rautatieasemalla rannan tuntumassa, johon puolen tunnin välein saapui Pietarista komea vihreä lomajuna. Niistä purkautui pariskuntia suuret nyytit niskassa, sisältönä epäilemättä teltta, makuupussi ja eväät. Mutta eipäs, paljastuikin kasa kankaankappaleita ja kevytmetallikehikoita: kahdessa minuutissa kanootti koossa ja nuoripari menossa täyttä vauhtia saaristoon.

Paluumatkalla maantiellä idylli särkyy julmasti. Se uhka, jonka olemme koko ajan tienneet, esittäytyy. Suomalaiset rekka-autot, kirkasväriset, trimmatut, täynnä raakalaisen voimaa, mouruavat kohti länttä, kukin mukanaan viisikymmentä tonnia valkoisia koivuja. Viipurissa kohtaamme toisia suomalaisia. Hätääntyneet tytöt tulevat luoksemme, he ovat olleet toisilla rannoilla Kannaksella, ja he kyselevät, eivätkö suomalaiset luonnonystävät ja heidän järjestönsä voi estää Karjalan ryöstämistä. Mutta mitä me voimme tehdaspuulle, Enso-Gutzeitille, Eno-Cellille, joilla on toinen maailmankatsomus ja tuhatkertaisesti enemmän hevosvoimia?

Karjala selvittää, opettaa paljon. Siellä tulee mieleen myös monia kummallisia asioita, muistumia, mielleyhtymiä.

Muistan äkkiä hyvin selvästi talvisodan, jatkosodan, silloiset sanomalehdet, omaisten ja sukulaisten puheet. Muistan jatkuvan jumputuksen savijalkaisesta jättiläisestä ja sen, että yksi suomalainen vastaa kymmentä ryssää. Kun nyt katselen vahvoja venäläisiä melojapoikia ja ajattelen kotiseutuni veteliä, auton ja moottoriveneen täydessä orjuudessa hötkyileviä nuorukaisia, näen että tällä hetkellä yksi ryssä vastaa kymmentä suomalaista. Mutta nyt ei ole sota, ja kauppasodassa he eivät pärjää.

Karjalassa minä näen selvemmin kuin koskaan sen tekopyhän hämäyksen läpi, että ihminen ja luonto voisivat rehottaa samanaikaisesti. Ne ovat aina toistensa vaihtoehtoa, joko - tahi. Mutta Karjalassa minä näen ihmisen, joka TYYTYY ja LUOPUU. Se on valtava kokemus.

Vihdoin minä lopullisesti ymmärrän, miksi minä omassa maassani, johon olen sidottu, elän pysyvän kauhun vallassa, miksi minulla on tunne kuin minua koko ajan lyötäisiin nyrkillä naamaan. Ei se johdu pelkästään siitä, että metsät on raadeltu ja rannat alennettu markkinahumuun. Ei se johdu asfaltti- ja betonipintojen suunnattomasta määrästä sinänsä eikä autojen miljoonaisesta kimalluksesta katsoi minne hyvänsä. Se johtuu siitä, että tässä maassa kaikki on raakaa, sileää, räikeää, puleerattua, valmista. Kauheinta on se, että tämä maa on järjestyksen kourissa, täällä on kaikki ojennuksessa. Raivaussaha on työkaluista kammottavin. Joka hiekanjyvään on lyöty ihmisen ylimääräinen omistajamerkki. Suomessa ei ole mitään salaperäistä, ei mitään lempeää, ei missään himmeää hehkua.

Hetken verran Vuoksen lehdoissa häilähtää toivo. Ehkä joskus minun Suomenikin, minun Hämeeni on tämän näköinen, palaa elämään. Öykkärien ote kirpoaa. Minun kotirantani, minun kotimetsäni ovat taas vihreät, tuuheat. Mutta se on vain häilähdys. Ei siinä niin päin käy. Toisin päin siinä käy.

En usko, että Karjalan näkeminen on ollut hyväksi. Karjala on kuin onni, niin kuin ihmiselämän onni aina – sen näkee vilaukselta, ja sitten se on poissa. Päällimmäiseksi jää aina suru.

Etsin Suomen luontoa. Etsin siruja. Olisiko jossa­kin jotakin jäljellä?

Ennen kävelin, sousin, ajoin pyörällä, kiipesin kal­lioille ja puihin, istuin ja makasin luonnossa, met­sässä, suolla, rannalla, saa­ressa, meren ja järven ula­palla, koko vuoden, vapus­ta elokuun loppuun mel­keinpä ihmisen taloissa si­sällä käymättä, syksyllä ja talvellakin paljon useampia tunteja kuin sisällä huo­neessa.

Sitten tulivat tiet, teh­taat, autot, traktorit, kai­vinkoneet, oja-aurat, suih­kukoneet, helikopterit, moottorisahat, moottori­kelkat, moottoriristeilijät, autolautat, betoni, lasi ja asfaltti. Suomi hävisi, mu­reni pala palalta, oli pois­sa. Se kävi nopeasti. Jos supistan näkökulmaa ää­rimmilleen, omaan itseeni, niin surullisinta on se, että minä jäin jäljelle. Minä jäin neljän seinän sisälle.

Keuhkot hapettavat ver­ta, aineenvaihduntaa ta­pahtuu. Eikä se tyhjyys, jonka luonto jätti jäljelle, ole oikeaa tyhjyyttä. Se on tyhjyyttä joka tuntuu, muistuttaa koko ajan. Pää on halkeamaisillaan, silmät ja korvat halajaisivat erä­maan ikipuita, lehtorantoja ja tiirakarikoita, sinisiä vaaroja, uneksivaa ja rik­kumatonta hiljaisuutta. Ja­lat olisivat menossa, hiipi­mässä mahtikuusikossa, jossa seuraava salaisuus kymmenen metrin päässä on vielä piilossa, kahisuttamassa neilikkakedon pin­taa, harppomassa kevein ja nopein kurjen askelin ne­van jännettä.

Mutta jalat rummuttavat vain mökin lattiaa, vain matto tai vuoteenpeitto ka­hisevat.

Joskus minä käpsehdin pihallani, teen siellä poltto­puita, ikään kuin vielä polt­topuita tarvitsisin, tai yri­tän puuhata puutarhassa, yritys sekin, puutarhaa mi­nulla ei koskaan ollut sil­loin kun minulla oli luon­to. Mutta äkkiä aloittaa taas, on kai ollut aamiaishetki, moottorisaha tuolla, missä lomarakennusta ja laituria tehdään viimeiselle lapsuuteni onkikivelle, ja toinen tuolla, missä viimei­siä rantaleppiä katkotaan. Ja samalla alkaa verkkosaunan takana puskutrak­torin syvä murina ja sen kauhan kalina. Tiedän, et­tä se raivaa ja siirtelee vii­meisen taivaanvuohiniittyni ojasavia ja reunalehtojen kiviä, pajun ja tervalepän juurakoita ja runkojen murskeita toiseen paikkaan ja taas takaisin entiseen paikkaan iltamyöhään saakka, kymmeneen tai yh­teentoista, aina tunnin pari vielä lyhtyjensä valossa, niin kuin se on tuolla kol­menkymmenen aarin alalla tehnyt jo kolme kuukautta, lauantait ja sunnuntait sii­nä kuin arjetkin. Nykyajan hämäläinen nuori-isäntä ei enää lemmi tyttöjä, hän lempii raivaustraktoriaan.

Juoksen pihan poikki tu­paa kohti, mutta en ehdi: liiterin ja nurkkamäntyjen takaa syöksyy tukkaa viis­täen suihkuhävittäjä, ilma­virta ja kauhu yhdessä heit­tävät minut nurin polulle, huumaava ujellus tulee vasta hetken päästä. Niitä on kaksi, ja olen oppinut, että ne repivät taivasta ja maata tunnin verran, ennen kuin kaiketi polttoaineentäydennys pakottaa ne pa­laamaan Pirkkalaan missä on helvetin ydin.

Nyt olen taas neljän sei­nän sisällä. Hiljaisuutta en saa täälläkään. Ikkunalasit helisevät ja seinät täräjävät. Yhteiskunnan hallittu rakennemuutos ääntelee.

Muistan erikseen sadat puuyksilöt, sadat linnunpesät, neliömetrilleen ja korkeudelleen maan pinnasta – vaikka yhtään näistä puista ja mättäistä ei ole jäljellä.

Täällä neljän seinän si­sällä minä yritän kuvata luonnonystävän tuntoja, toistenkin luonnonystävien puolesta, ja luonnonystä­vien viimeisten eläin- ja kasviystävien puolesta. Lä­hetän niitä kuvauksia tääl­tä ulos kaikkeen maail­maan.

Sitten minulle tuo posti vieraitten ihmisten kirjeitä. Kummallisia viestejä. ”Kii­tos että olet olemassa”. Tai ”kuinka vielä jaksat pysyä hengissä? On kuitenkin hy­vä että jaksat ––” Ja mi­nusta alkaa tuntua siltä kuin minun olisi pakko sit­tenkin vielä vähäksi aikaa laatia itselleni eloonjäämisstrategia.


Käyn vielä tuhannennen kerran mietteissäni läpi ko­tiseutuni. Omalta tontiltani en pääse kävellen tai pyö­rällä mihinkään, olen yrit­tänyt joka suuntaan ja tul­lut aina verissäpäin takai­sin. Peninkulman parin sä­teellä tunnen joka hehtaa­rin ja tiedän, mitä sille on tapahtunut. Olen koettanut paaduttaa itseni hyötyta­voitteella ja sukeltaa mustikkamarikoihin, entisiin ”omiin” takametsiini, jois­ta pitäjän ainoa salolampi jo parikymmentä vuotta sitten kaakkureineen poiskuivattiin. En onnistu siellä silmiäni niin asettamaan, etteivät ne osuisi metsäau­toteiden varsia kirjavoiviin automessuihin, sinisen, pu­naisen, vihreän, mustan ja valkean peltiseen väikkee­seen. Enkä saa mielestäni sitä, että syyskesän ilmatila on lentokoneita lukuun ot­tamatta hiljainen. Hyvin­voinnin kaatopaikoilta siin­neet huuhkajat, nuo siivek­käät jättiläisrotat, nuo ih­misen parhaat ystävät, hä­nen kivääriensä ja haulikkojensa työn viimeistelijät, ovat raivanneet jäljettömiin hiirihaukan, mehiläishau­kan, ruskosuohaukankin ruokoviidakostaan, kalasääsket nimikkopitäjästään.

Äkkiä muistan, kuinka ihminen voikaan unohtaa, pienen ihanan rämelapun, sehän on vain parin kilo­metrin päässä aivan Vana­jan rannassa, sitä kai ei voi ojittaa, järvenpinta on kai liian lähellä (mitäpä ihmi­nen ei voisi), siellähän myös ennen oli mustikoita.

Otan ämpärin ja kävelen sinne, mustikoita on sinisenään, alan poimia. Äkkiä remahtaa aivan vieressä kaivinkone – ei sama kuin kotitonttini rajalla, vaan toinen – huumaavaan räiskeeseen ja kolkutuk­seen. Olin unohtanut tä­mänkin: rämeen rantaan, kaavassa vihervyöhykkeek­si, seudun viimeiseksi, mer­kittyyn on noussut kaksi huvilaa, ja niiden pihamaa­ta nyt silitetään. Huvilat rakensi vuokra-ansiota saa­dakseen poikkeusluvalla, rakennuslautakunta yritti panna vastaan, pankinjoh­taja ja metsäteknikko (sa­massa persoonassa), jolla jo on oma huvila läheisessä niemessä. Ostipa kuorma-autonkin saadakseen tien ja ajaakseen soraa upotta­van rämeenkulman läpi, lu­kemattomia, lukemattomia sorakuormia, kokonaisen viipaleen harjua.

Onko minulla käsittä­mättömän huono onni, on­ko tilasto minua vastaan, osuuko iskuja joka päivä juuri minuun? Ei, tiedän, ja muilta kuulen, että pankinjohtajametsäteknikko on tässä maassa joka kyläl­lä, tai kaksi, tai kolme. Ja kaikkialla suomalainen kai­vaa, ensin kuokalla, sitten kaivinkoneella, ikenet aina yhtä irvessä. Nykyajan epäarvoitus: puut se nurii, maat se tasii, mikä se on? Se on katerpillari.

Tai ehkä liioittelen? Li­sään? Rämähtikö todella kaivinkone möyryämään sadan metrin päässä juuri saatuani kourallisen musti­koita ämpärin pohjalle Suolahden rämeellä elo­kuussa 1987?

Paavo Haavi­kon siteeratuin ajatelma: parodia on käynyt mahdot­tomaksi, ne tekevät sen it­se. Muutettavat muuttaen: liioittelu on käynyt mah­dottomaksi, todellisuuden painajainen ehtii aina edel­le. En yritäkään rasittaa mielikuvitustani, kirjoitan vain silmieni ja korvieni havainnoista, tapahtumista nyt ja ennen.


Hirmuinen veto, kaiho ja kaipaus minulla on tähän Suomeen, tähän kotimaa­han, jota nuoruudessa niin hillittömästi rakastin. Mut­ta kaikki ennen nähdyt pai­kat itsesäilytysvaisto on jo kauan karsinut pois, minul­la on murhaavan hyvä maisemamuisti, enkä uljaan uuden maailman haavoja tutussa maastossa pysty kestämään. Ja vali­tettavasti minä olen pää­osan Suomesta nähnyt vaellusvuosinani, nähnyt, rekisteröinyt ja kiintynyt.

Joitakin aukkoja, yllät­täviäkin, oli jäänyt, ja ne­kin olen nyt kuronut um­peen tällä vuosikymmenel­lä, Hailuodot, Iniöt ja Vel­kuat, Koijärvet, Koskeljärvet, Kyyvedet, Linnansaa­ret, Ounasjoet. Elämyksiä on vielä löytynyt, mutta kaikkialla suurin varauk­sin: kaikkialla on vyörytys, prosessi ollut käynnissä, toistamiseen ei mihinkään näistäkään ole uskallusta yrittää.

Kaikkein huonointa stra­tegiaa oli yritys etsiä rau­haa ja onnea luonnonvalokuvien perusteella. Niitä­hän meillä on toinen tois­taan satumaisempia, juma­laisia puronotkoja, kukkaniittyjä ja merenluotoja, ei­kä niillä ole loppua ennen kuin kaikki loppuu.

Mutta osoittautuu, että mikään ei valehtele niin kuin valoku­va. Se valitsee kapean sek­torin ihmisen 360 asteen havaintokentästä ja silmän­räpäyksen ajan virrasta, ja se sulkee pois äänen, melusaasteen, saasteista kauheimman. Kun otan selvää, missä kuvan sädehtivä merenluoto sijaitsee, löydän sen kyllä. Ja sen takana möyryää vuortakin kor­keampi Tukholman auto­lautta, jonka kylkeen mah­tuu yhtä aikaa tämä ja kol­me muuta luotoa siten, että pääosa laivaa näkyy luoto­jen ylitse ja palasia viitenä kaistaleena luotojonon si­vuilta ja lomasta. Ja kun käännän niskaani vähäsen, näen voimansiirtolinjan, joka pikkusaariin poikkea­matta loikkii saariston yli ja halvaannuttaa minut tekniikan mahtavuudella niin hartaaseen kunnioituk­seen, etten huomaa väistää ohikiitävän pikaliipparin hyökylainetta, vaan kastun läpimäräksi rantakalliolla.

*

Kaiken jälkeen minulle ei jää muuta mahdollisuutta kuin pettää vihreät periaat­teet ja liittyä ulkomaanturistien virtaan — silloin, kesällä, kun vaellusveri hivuttavan pakottavasti polt­taa. Saan parhaan ystäväni mukaan, joku jaksaa vielä minun kanssani, retuutam­me polkupyörämme eri maihin laivoilla, junilla ja linja-autoilla.

Ruotsissa ihmettelen suunnattomia metsäpintaaloja ja oman Hämeeni korkeudella monen penin­kulman mittaisia asumatto­mia tienvarsitaipaleita, pi­tempiä kuin missään mei­dän Lapissamme. Naavaa riippuu puissa tiepuolessa­kin, niin kuin lapsuuden Suomessa. Kapeat hillityt tiet ja yksikaistaiset sillat valtionmaanteillä tuntuvat uskomattomilta kotimaan päättömään haaskaukseen ja rementämiseen verrattui­na. Yhtään rakennustyö­maata, yhtään kaivinkonet­ta, yhtään nosturia, yhtään kirkuvan väristä taloa, yh­tään tasakattoista rumilus­ta, yhtään lomamökkiä rannalla en näe, vaikka vii­kot vierivät, kaupungit, ky­lät ja maakunnat vaihtu­vat.

Unkari on vielä hymyile­vä paratiisi Suomeen ver­rattuna, niin kuin kaikki maat, Bükk-vuoriston unohtuneen metsäniityn aamuaurinkoisessa reunas­sa minä seuraan kuinka kahdeksan villisianpoikaa poimii mansikoita ja pyökkimetsästä löydän valkosel­kätikan. Tiszan rannassa kartta pettää, lossia ei ole­kaan, pääsemme ranta-ukon vieminä ruuhella ylit­se, joen takana joudumme pyörinemme viidakkoon, harmaahaikarat istuvat kuin patsaat valtaisassa pii­lipuussa ja tuijottavat mei­tä kalansilmin, laulusammakot huhuilevat tulvaleh­doissa kuin menninkäiset, tulee hämärä, suuret ruskeanharmaat kovakuoriai­set piirittävä meidät, lentä­vät silmiin ja tukkaan, nii­tyn ylle ilmaantuu kymme­nien jättiläislepakkojen parvi.

Lintujärven rannasta kalastajanvaimo Piroshka kaappaa meidät koko vuo­rokaudeksi läkähdyttävän runsaaseen kestitykseen, kirkkomaan veräjältä pastorinrouva vie huikeasta helteestä suojaan kirkonmuurin varjostamaan so­laan ja esittelee yhtä ylpeä­nä ainoaa kirsikkapuutaan ja muurinhalkeamassa poi­kasia ruokkivaa mustaleppälintuaan — sillä aikaa kun koko perhe valmistaa meille lounasta. Illalla mel­kein nimettömässä kylässä Tiszan takana mustalaiset vinkkaavat meidät mukaan puutarhajuhliinsa.

Unkarissa minä kuiten­kin osaksi petyn, siellä asuu hikisiä ja ylilihavia ihmisiä, jotka kuljettavat raskailla kuorma-autoilla hiekkaa, soraa ja pieniä ki­viä edestakaisin niin kuin pohjoinen sukulaiskansan­sa, vehnäpeltoa vyöryy kymmenen itäsaksalaista Fortschritt-puimuria vinorintamassa. Unkarilaiset pinkovat kiilto silmissä kohti länsimaista räähkäelämää. Muovi- ja paperitörky tienvarsilla ja kyläkujilla on jo nyt kuvaama­ton, ojissa säkkejä, joiden repeämistä pursuu punaisia kananhelttoja.

Mutta Puola, oi Puola! Puolassa minä löydän iha­nat laajat aarniometsät, kaartelevat kotkat ja mus­tahaikarat, telttaöiden hil­jaisuutta rikkovat vain peurojen ärjähdykset, keh­rääjän surina ja nuolihaukan huuto kolmikymmenmetristen petäjien latvois­sa.

Puolassa minä löydän ihanat ihmiset ja ihanat kylät, joissa lehmät, kyyhkyset, lampaat, siat, pienet tytöt, ankat, koirat, kattohaikarat, varpuset, pienet pojat, miljoonat pääskyset, kanat, kissat, hanhet ja kalkkunat muodostavat yhtenäisen elävän maton koko pinta-alalle; tienvarsillakin pitkillä asumattomilla taipaleilla joka kolmenkymmenen metrin päässä pikkiriikkinen valpas koira, seuraa liikennettä isot korvat pystyssä.

Kerran minä jäin hämmentyneenä tuijottamaan yhtä hiljaiselta näyttävää neliömetriä puistonurmikolla, pian sentään ruohotupas heilahti ja kananpojan kirkas silmä vä­lähti. Ja hevosia, kymmenintuhansin — koko per­heen vankkureissa iloisena, verkalleen, käymäjalkaa, välillä kymmenen metriä leppeää hölkkää, lihava, kiiltävä hevonen, minä muistan oman suomalaisen hevoseni, joka on yhtä te­hokas ja kiireinen kuin mi­näkin, ei koskaan yhtään käyntiaskelta, aina täyttä ravia.

Puolalainen kylä: kaikki ihmiset ulkona, ruokkimas­sa eläimiä, töissä puutar­hassa, kävelemässä raitilla, kaivamassa lapiolla ojaa terveinä ja voimakkaina, iltaisin perhekunnittain is­tumassa penkillä talon edessä, televisioantennit heilumassa hylättyinä ja ikävissään tuulessa, Puolan tuulessa, se on aina länsi–luoteessa, navakka ja vii­leä. Illalla saapuvat kaikil­ta suunnilta yksinäislehmät lypsylle ja yöpuulle kotiin, nämä joka kyläläisen aar­teet, useimmat jalan talut­taen, jotkut hevosvankku­reiden sivulla hölköttäen, toiset polkupyörän vierellä vinkkuroiden, taitavimmat setämiehet istuvat pyörät satulassa käsi lehmän lau­tasilla, polkimet liikkumat­ta, lehmä vie pyörää tasai­sesti ja arvokkaasti. Tulee linja-auto vastaan, kaikki lehmät osaavat komenta­matta väistää oikeaan reu­naan, vain hanhilauma ei väistä, johtajahanhi nostaa päänsä uhmakkaasti pys­tyyn, ja linja-auto odottaa. Minä ajattelen kotimaani maaseutua, jossa saan pyö­räillä Hangosta Utsjoelle, enkä näe yhtään ihmistä, en pellolla, en kylänraitilla, Suomalaisesta näkyy vain pää, ja aina lasin läpi, autossa, traktorin hytissä, kaivinkoneen ohjaamossa.

Puolan tienvarret ovat siistejä kuin Isäjumalan jäljiltä, sillä pakkauksia, kää­repaperia ja muovikelmua ei ole. Ei muovia ole muutenkaan, ja kuinka voisi ollakaan, maassa jossa ei ole öljylähteitä. Talouskaupoissa kimmeltävät pitkät rivit lujia peltiämpäreitä ja posliiniastioita. Puolan-kesän aikana me tapaamme kaksi sotilashävittäjää, kaksi helikopteria ja kaksi moottorisahaa, kolme kertaa tuulee vastaan tukkikuorma-auto, muutama tukki kussakin. Sahoja tai sahatavaraa ei ole, rakennustelineet ylös kirkkojen kupoleihin asti ovat ohutta kuorellista kuusiriukua. Puolassa puulla on pystyasento, Suomessa vaaka-asento.

*

Puolassa minä saan elämänuskoani takaisin niin paljon, että se kantaa ja värjyy vielä kuukausien ja vuosin yli, ja kaikki mitä vielä kirjoitan ihmislajin säilymisen puolesta saa virikkeensä puolalaisista, ja ilman Puolaa näitäkään tuskaisia rivejä ei olisi kirjoitettu, mistä kiitos ja kirous Puolalle. Mutta en minä voi iänkaiken olla ulkomailla, Puolassakaan, ei minulla ole siellä elinkeinoa eikä pitkäaikaista oleskelulupaa, eikä parhaalla ystävälläni kuutta viikkoa pitempää vuosilomaa. Ja vaikka minä ennen kuljin ja asuin erämaissa ja merenluodoilla aina yksikseni, niin nyt minä en enää kestä retkeillä yksin, sillä minä pelkään omaa masennustani ja pettymystäni ja sitä että ne voivat yksinäisyydessä yllättää vieraallakin maalla, ainakin silloin kun minä muistan kotimaatani.

Tänä vuonna olen tehnyt, osannut tehdä ja uskaltanut tehdä kotipihasta yhden ulkomaanretken ja neljä kotimaanretkeä. Kaikki ne ovat olleet kilometreissä pitkiä ja rahassa kalliita ja tuskallisten ja ru­mien taipaleiden takana.

Keväällä vähän ennen käen kukuntaa matkustin Ruoveden Helvetinjärven kansallispuistoon. Helvetinkolulle johti pitkä kint­tupolku ja siellä minä tapasin semmoisia ihmisiä joita minä haluankin tavata, erämaata ihailevan nuoren­parin ja iloisen ja reippaan perheen, jonka lapset oli­vat oppimassa metsässä kulkemista.

Minullakin oli retkikaverina pieni poika, ja hänen ja hänen äitinsä kanssa ihailimme suunna­tonta muurahaiskekoa ja suolammella kutevia rupi­konnia ja valtaisaa vesihämähäkkiä. Toisen lammen kulmassa pikkupojan hau­kansilmä keksi kiiltävän ison esineen, joka osoittau­tui kaakkurin edellisen vuoden kuoriutumattomak­si munaksi, enkä minä iki­nä ollut kaakkurin pesää löytänyt ylivuotisen munan perusteella, niin paljon kuin olin nuoruudessani kaakkurilammilla kahlaillutkin. Siitä retkestä jäi on­nellinen muisto, vaikka kansallispuiston alue oli lii­kuttava ja surullisen pieni, raja oli koht’siltään vastas­sa joka suunnalla.

Onnellinen, uskomaton, oli myös toinen retki Tam­misaaren vuokko-, kiurun­kannus- ja mukulaleinikkilehtoihin touko–kesäkuun vaihteessa. Jos joskus tun­tuu, että tilastollinen sattu­ma on kauhealla tavalla minua vastaan, niin nyt oli päinvastoin, retki osui ke­vään ainoalle sädehtivälle tyynelle poutapäivälle. Ja minä luulen, että näin kuk­kia enemmän kuin aikai­semmassa elämässä yhteen­sä, miljardeja, mahtavien tervaleppävanhusten alla häikäisevinä mattoina, jot­ka jatkuivat, jatkuivat, uu­dessa saaressa edellisen jäl­keen, pienten valkeakaiteisten kävelysiltojen jälkeen… Oliko se Suomea? — oli se, äärimmäisellä etelärajalla, haikeasti kaksisataa kilo­metriä kotioveltani.

Kyllähän minä huoma­sin, ettei siellä ollut tikko­ja, jokin pieni paha voima oli karsinut sieltä lahot puut ja pökkelöt, mutta sen minä saatoin kevään tulvivassa vehreydessä si­vuuttaa. Kultarintojen, mustapääkerttujen ja sata­kielten kuorolle en vaiston­nut mitään vaaraa, en mi­tään uhkaa valko- enkä keltavuokoille — ellen ken­ties toisesta toiselleen: pystyivätkö keltavuokot pitä­mään vai kenties laajenta­maan merkillisiä sisukkaita saarekkeitaan hallitsevan valkovuokkopeiton sisällä? Pieni uimaranta siellä oli, ja sinne näkyi kaupunki lä­hettäneen polkupyörillä parven iloisia ja kiireettö­miä ruotsinkielisiä tyttöjä rapsuttamaan talven tuo­mia ruo’onpätkiä ja muita kasvinjätteitä kasoihin leh­tiharavalla ja paljailla tas­suilla, ei koneen konetta ollut maisemassa, jokin purjevene seilaili hanhien ja kyhmyjoutsenten tavoin vastarannalla.
Sitäkin enemmän uhkaa sisältyi Inarin ja Paatsjoen ja Kessin erämaan toistatu­hatta kilometriä pitkään retkeen juhannuksen alla. Mutta siitä minä en kerro tässä, Kessi on luku sinän­sä.

*

Neljäs retki puuttuu kerto­muksesta vielä, se on syysretki. Mutta sitä ennen on käynyt selväksi, että nuo kolme retkeä luontoon Unkarinmatkan viidellä vii­kolla vahvistettuina, ovat olleet liian vähän, ne eivät ole pitäneet pystyssä. Tässä selonteossa on oikea jäsen­nys, oikea järjestys. Alussa kuvatut tunnot kotiseudul­la, kotona, ovat nousseet päällimmäisiksi. Kynnyk­seksi elämän tielle nousee se, että minä en pysty ole­maan, asumaan kotonani, jossa lasit helisevät ja sei­nät täräjävät, jossa jokai­nen pensas, jokainen mätäs ja jokainen puu on täynnä muistoja. Muistan erikseen sadat puuyksilöt, sadat lin­nunpesät, neliömetrilleen ja korkeudelleen maan pin­nasta — vaikka yhtään näistä puista ja mättäistä ei ole jäljellä.

Niinpä minä murtaudun pyörineni kujanjuoksua ulos tontilta, matkustan ys­tävieni luo, rasitan heitä toista toisensa jälkeen, ku­lutan tuhansia markkoja linja-autolippuihin, ajan samana päivänä Tampe­reelle ja sieltä Helsinkiin ja taas Tampereelle.

Olen pa­niikissa. Ruskaretki tuntu­reille, Ahvenanmaa, juna­matka Siperiaan, serkku­poika Andeilla Perussa kangastelevat mielessä, mutta voimat ja usko eivät riitä niihin, riittäisivätkö rahatkaan. Sitten minä olen välillä sairaalassa, vä­lillä lomalla sieltä, ja taas poissa sieltä. Kun pyöräilen kotiin sairaalasta, kuulen raivaustraktorin myrinän saunani takaa jo kahden kilometrin päähän. Ja moottorisaha poraa kalloa­ni, vielä se jotakin puun säippää löytää kotihaasta, ja ulvoo, ulvoo, ulvoo.

Minä etsin, sekin on jo tuhannes kerta, taas ja taas, jotakin sisältöä itsel­leni ihmisen touhuista. Mutta en minä saa eloa niihin. Ihmisen tuherrukset ja töherrykset, talot ja ta­varat, tötsät ja tötteröt, taulujen lotraus ja musiikin molina menevät ohi, eivät elähdytä. Näen sieluni sil­min edessäni ihmisen, suo­malaisen maanomistajan, tämän Koijärven padonpurkajan, punaniskaisen, harjastukkaisen, siansilmät tihruten itsepintaista, sa­meaa, unkeaa ilkeyttä: mi­nä kaadan, minä myyn harjun, minä myyn rannan, minä laajennan, minä myr­kytän, minä kaivan, minä perkaan, minä tasaan — ja luonnonsuojelijan minä poljen valtaojani pohjaan sylen syvyyteen.

Syön psyykenlääkkeitä, välillä vieroitan itseni niis­tä. Sairaalassa minulle sa­notaan: et sinä ole hullu, hullua sinusta ei saa teke­mälläkään, emme me voi pitää sinua täällä pitkään, sinä olet vain masentunut, ja se menee ohi. Minä ajattelen: tuleeko luonto Suo­meen ja Hämeeseen takai­sin? Meneekö talouskasvu ja tehometsätalous ja tehomaatalous ohi? Istuttaako joku voima uuttukyyhkyn ja liito-oravan ikihaavat kotihakoihini takaisin?


Syksy jo saa, harmaa on maa. Saarikoski taisi ru­noilla, että syksy jo saa, minä en; se sopii tunnelmii­ni vielä paremmin. Syksyyn on päästy, en osaa selittää miten, olen tainnut olla ai­ka lailla poissa tolaltani.

Olin onnistunut jotenkin virittäytymään enti­seen rytmiin, kalastusammattini kausirytmiin. Mut­ta uljas uusi maailma oli tuonut uuden uljaan kuk­kasen, piilevän, joka mil­joonin mikroskooppisin hiukkasin kutoi verkkoni kymmenessä minuutissa paksuksi ja niljaiseksi lä­pinäkymättömäksi ryijyksi. Pyydykset ylös heti esitte­lyn jälkeen, avuliaat kalakaverit koteihinsa, pari viikkoa verkonpesua. Sit­ten on taas aikaa vaikka toisille jakaa.

Osoitan elonmerkkejä, lähden syysretkelle. Se on puolukkaretki, tarkoin har­kittu, tarkoin valittuun maaliin. Työnnän koppani, kahdeksan ämpäriäni, satulareppuni, telttani, makuu­pussini, polkupyöräni linja- autoon. Tampereelta tulee vaihtoautoon myös toinen koppa, toinen makuupussi ja polkupyörä. Tiedän ko­kemuksesta, että linja-au­tonkuljettajalla on rautai­set hermot, se on tässä maassa ainoa asia, jota ei rakennemuutoskaan vankuta.

Matkustan kaikkiaan satakaksikymmentä kilomet­riä ja näen neliökilometreittäin asfalttia, liittymiä, ramppeja, ylikulkusiltoja, alikulkutunneleita, kevyen­liikenteenväyliä, tehtaita, halleja, räävittyjä joutokenttiä, ja satatuhatta au­toa.

Valkeakosken jälkeen linjuri vierii puoli tuntia yhtenäistä metsää, entistä Sääksmäen–Lempäälän takamaata, minä osaan jo ulkoa ne kolme laihaa viisi- toistametristä männynhuiskaletta, jotka näkyvät kilo­metrejä kumpaankin suun­taan, ne ovat näiden taimistopöreikköjen ainoat ylispuut.

Seitsemisen kansallispuis­tossa mieli suunnitelman mukaisesti rauhoittuu. Olen tehnyt itselleni tiettä­väksi, että täällä ei ole aar­niometsää, ja osaan olla tyytyväinen keski-ikäisiin männiköihin, joissa vii­meisten jumalan kiitos va­rovaisten harvennushakkui­den kannot ovat muuttu­massa jäkälä- ja puolukkamättäiksi.

Onnistun joten­kin antamaan anteeksi, että puiston halki kulkevia van­hoja kapeita autoteitä ei ole purettu ja jätetty tai­mettumaan. Rämeet ovat neitseellisiä ja niiden kangasniemekkeissä iloitsen yksinäisistä vanhoista jät­töpuista ja muutamista oi­keista keloista. Ja rauha on riittävä, tuudittaa oikealla tavalla, vain harvoin mu­rahtaa auto, metsästäjien laukaukset kimahtelevat hyvin etäisinä puiston rajo­jen takaa.

Itse asiassa olen nyt jah­taamassa varsinaista elä­mystä. Minulla on ollut kummallinen aukko elä­mässäni. Niin tarkkaan kuin olen kolunnut suoma­laisen metsän Vaasan saa­ristosta Kuhmoon ja Han­koniemen hiekkakankailta pohjoisen mäntyrajalle, niin syksyinen metsä on mi­nulle uutta. Koko nuoruu­teni olin syksyt paljailla merenluodoilla, sen jälkeen aina ja joka päivä vesillä, järvellä tai merellä.

Nyt sit­ten koen täydellisen metsän ja suon syksyn, puolet päi­vistä sataa yöllä ja aamulla on sankka ja salaperäinen syyssumu, kolmekymmentäyksivuotta vanha pikkui­nen Sopu-telttani ja ma­kuupussit kastuvat läpimäriksi juuri niin kuin pitää­kin.

Luonto on meille ylen­palttinen. Paikalliset kurjet ovat vielä Pohjolassa ja raiuttelevat aamunsaras­tuksessa kahdella suunnal­la. Ja muutaman tunnin välein lentää joutsenpari leiripaikkamme editse rä­meen yli, hitaasti, kävely­vauhtia, risteillen ja pol­veillen, ja koko ajan luikkaillen ja toitottaen maise­man täydeltä. En ole ikinä nähnyt tämmöisiä operaa­tioita, onko parilla isot poikaset jossakin lähilammessa ja kuuluttaako se re­viiriään vielä syysmyöhällä.

Toisena päivänä onni sit­ten kääntyy. Suomi astuu kuitenkin kuvaan. Puiston sydämessä komeimman ne­van reunassa alkaa jo kau­kaa häämöttää outo paljas aukko, tyhjänä pohottava repeämä maaemon rinnas­sa. Pian olemme paikalla: pikkutien poskeen on raa­deltu monen aarin suurui­nen kenttä, parkkipaikka ja kaiketi näköalapaikka kymmenille autoille. Rai­vaustraktori täydessä va­rustuksessa röhöttää työ­maansa reunassa. On vii­konloppu, ja peto juroo hiljaa paikallaan. Olisim­mepa tulleet viikolla.

Silmittömän epätoivon kuuma aalto käy lävitseni. Minut yllätettiin taas, sit­tenkin, vaikka olen koet­tanut opetella joka hetki varautumaan pahimpaan, pitämään tuntohermot py­syvästi ihokarvojen kärjis­sä, aavistusaistin herkkänä. Samalla pelottaa: mitä jos olisi ollut arki, olisinko voinut selviytyä tästä ilman veritekoja.

Silmittömän epätoivon kuuma aalto käy lävitseni. Minut yllätettiin taas, sittenkin, vaikka olen koettanut opetella joka hetki varautumaan pahimpaan..

Retkitoverini takia minä nielen paljon, pysyn paluu­matkankin melkein perus­lukemilla. Mutta kotiin tul­tua ratkean, jälleen, kuin­ka monta kertaa minä kes­tän, onko tämä jo viimei­nen kerta. Makaan käppy­rässä, sikiöasennossa, ja olen murheen tihentymä. Välillä oikaisen itseni vuo­teella ja olen vihan tihenty­mä.

Minä tunnen, tiedän ja näen läpi kaiken, osaan tehdä analyysit ja synteesit, mutta se ei auta mitään.

Törkysuomalaiselle minä en mahda mitään. Minä tunnen tämän maanmieheni, joka tulee Seitsemisen Kivinevan parkkipaikalle. Kurun kunnan matkailunähtävyyksien luettelon nimero seitsemäntoista, vanha mylly, ompas komea myllu, viisi minuuttia, kahdeksantoista, vanha kestikievari, onpas rakennuksia, eiks niillä oo täällä mitään, edes minkäänlaista kioskia, kolme minuuttia, yhdeksäntoista kaunis neva, no kaikkea kanssa, mutta mennään järjestyksessä, helvetti mitä karjapolkuja, no tässä, jaa neva, sehän on suo, katos katos mikä turbomersu tulee, luulee olevansa laivan kapteeni, eikä kun ämmä ratissa, jo on aikoihin eletty, no kersat, älkää ulvottako sitä mankkaa niin saatanasti, ja mitä perhanaa, älkää tiputtako niitä karkkipapereita sinne jalkoihin, heittäkää ulos ikkunasta, onhan autossa ikkunat, mennään taas, tässä on vielä viidet nähtävyydet ja tunnin päästä pitäis olla jo Matikaisilla Porissa.

Sattuu niin, että kun olen vähän asettunut kuumimmasta vihasta kolean autiuden tilaan, tulee Pertti Seiskari käymään mökilläni. Hän kertoo, että UKK-puiston opastuskeskus on maksanut seitsemän miljoonaa. Hänkin, vaikka on virkamies, on kiukkuinen ja sanoo, että sillä rahalla olisi ostettu seitsemäntuhatta hehtaaria soidensuojeluohjelman suota. Hän kertoo paljon muutakin, ja kaikki on kauheaa, muuta kuin kauheaa ei Suomesta voi kertoakaan. Ministeriöt sabotoivat tahallisesti eduskunnan hyväksymiä kansallispuistoja, määrärahoja niiden lunastamiseen ei myönnetä, käyttöoikeus palautuu alueiden yksityisille omistajille. Pian Seiskarin lähdön jälkeen näen lehdestä, että Seitsemisen puistoon rakennetaan opastuskeskus neljällä miljoonalla markalla. Taivaiden kaikki jumalat, tästä ei saastaisuus enää syvene.

Totisesti minä en ymmärrä näitä pekkanborgeja ja raunoriihijärviä, jotka antava töhriä vaivalla saadutdut isänmaan viimeiset kei­taat parkkikentillä, nuotiokatoksilla, erämaapuhelimilla, portailla erämaajoen törmässä. Miten he voivat päästää roskaväen autoi­neen, oluttölkkeineen, jogurttirasioineen pilkkaa­maan ja häpäisemään py­hätön, joka on maailman vanhinta katedraalia py­hempi? Kunpa ukkonen polttaisi ja hunni hävittäisi heidän rumiluksista rumilusmaisimmat lintutorninsa ja opastuskeskuksensa kaikkine vitriineineen ja pistekarttoineen, jotka riis­tävät vaeltajalta oman löy­tämisen ilon.

Onko heidän ihmistuntemuksensa sitä ta­soa, että he luulevat saa­vansa parkkikenttien poru­kasta luonnonystäviä? Eivätkö niille riitä sadat rie­hat ja oopperajuhlat ja lai­varisteilyt ja niiden kaka­roille Zoolandiat, Näsinneulat ja peuhamaat? Eikö niille riitä koko muu maa, yhdeksänkymmentäyhdeksän prosenttia?

En minä vaadi kansallis­puistoja itselleni, siellä saa tulla vastaan vaikka viiti­senkymmentä vaeltajaa päivässä, joko yksin tai notkean eräoppaan vetä­mässä ryhmässä, mutta omilla jaloillaan kulkien ja metsän ehdoilla. Kun Niemelän Teuvon kanssa is­tuimme kesäkuussa Kessin retkellä Ison Laklemijärven rannassa ja vehtailimme uteliaan kuikkaparin kans­sa, joka lähestyi lähesty­mistään, niin kyllä sydä­messä läikähti lämpimästi, kun vastarannan hyllyvälle rämeelle putkahti meitä huomaamatta erämaasta päin nuori pariskunta ja näkyi hetken levähtävän julmetun korkeisiin rink­koihinsa nojaten.

*

Mieleeni on ahdingossa noussut kaksi juttua Suo­men lähihistoriasta. Toisen kuulin kauan sitten kyläläi­siltä Ilomantsin Möhkössä. Viime rauhanteossahan Ilo­mantsi repäistiin pitkittäin kahtia. Vanha mökinmies itäosasta siirrettiin tälle puolen uutta rajaa. Heinä­kuussa hän lähti kontteineen parhaalle hillasuol­leen. Venäläiset rajavartijat ottivat kiinni, toruivat sor­mi pystyssä ja toivat rajal­le. Pian ukko yritti toiseksi parhaalle suolleen. Raja­vartijat tulivat, ärjyivät ja tönivät ja taluttivat Suo­men puolelle. Kolmannelta nevalta venäläiset veivät ukon veneellä pitkiä mat­koja, sitoivat silmät, am­puivat korvan juuressa, an­toivat ymmärtää, että nyt viedään teloitettavaksi. Toivat sitten rajalle ja an­toivat vielä selkään. Nyt ukko uskoi ja pysyi. Mutta ei kotiutunut ja riutui pian pois.

Toisen jutun kertoi lan­koni Pentti Ruohonen, jo­ka seurusteli Virolahdella saaristolaisten ja merivartijoiden kanssa. Siellä ei muuan kalastaja malttanut pysyä poissa parhailta ra­jan taakse jääneiltä lohipaikoiltaan. Hän ei ollut mikä tahansa ukko, vaan hankki nopean veneen, jol­la luuli pärjäävänsä. Merivartijat olivat partioajossa pitkin merirajaa, kun kuu­livat jumalatonta ampumi­sen melskettä naapurin puolelta. Pian tuli luotojen välistä tuttu vene villiä sik­sakkia kurvaillen ja yhtä nopea venäläinen vartiovene perässä ankarasti tykil­lään mäikyyttäen. Tämän puolen virkaveljet eivät keksineet muuta apua kuin panna veneensä hälytyspillin soimaan täysillä, jotta takaa-ajettu älyäisi oikaista suorinta reittiä omalle puo­lelle turvaan. Mutta pikavene kampesikin jyrkästi si­vulle ja selviytyi vasta pit­kän ja hurjan kiertoajelun jälkeen Tynkäsuomeen. Merivartijat löysivät ve­neen jäähyltä saaren suo­jassa, kalamies oli vieläkin suunniltaan, kädet ratista hervonneina, ja vaikersi sil­mät pystyssä: hyö ampuut ja työ soitatta torvee, mi­hin mie mään?

*

Pian tulee talvi ja lumi peittää tärvellyn, teuraste­tun maan. Mutta sen jäl­keen on taas kevät, armot­tomana. Mihin minä me­nen?

Kun ikää karttuu, yllättävän nopeasti ja paljon, ihmiselle nykyhetki menettää merkitystään. Etusijoille nousevat tulevaisuus, huoli siitä minkälaisen maailman hän jättää perinnökseen, ja menneisyys, joka monilla objektiivisilla mittareilla mitattuna oli niin suunnattoman paljon parempi. Hänestä tulee muistelija, jotta joltakin suunnalta saisi valoa elämäänsä.

Nyt haluan muistella linja-autoja, jotka ovat niin kovin paljon merkinneet elämässäni. Ja minulla on se vanhusten yleinen harhaluulo, että heidän muistelonsa ilahduttavat muitakin ihmisiä. Mutta saadakseni hiukan pitempää historiallista perspektiiviä aloitan ensin toisenkäden jutuilla.

Ojalan veljekset Sulo ja Väinö olivat aloittaneet linjaliikenteen Valkeakosken kauppalassa 1920-luvulla ja rohkaistuivat ennen talvisotaa kilpailemaan tavanomaisen Vanajaveden laivaliikenteen kanssa Hämeenlinnan liikenteestä.

Niiltä vuosilta äitini kertoi, kuinka Hattulan Valteella tienhaarassa viittilöi matkustaja, joka ei noussutkaan autoon, vaan saapas astinlaudalla aloitti vimmatun haukkumisen, luvattu paketti ei ollut tullut aamuvuorolla eikä nytkään, ja seurasi varttitunnin kestävä luettelo liikennöitsijän muista konnuuksista. Kuljettaja kuunteli ääneti, ja kun ripitys lopulta tuntui päättyneen, veti kahvasta paljeoven kiinni, käynnisti ja tuumaili hiljakseen: ”Olipas se Laurilan isäntä tännään huanolla tuulella.”

Sikäli kuin olen ymmärtänyt, Ojaloiden liikennöinti lähti kaluston puolesta käyntiin kohtuullisesti. Mutta kun Pälkäneen Sappeessa, joka sekin on minulle kovin tuttu kylä, Ylisen veljekset samoihin aikoihin hankkivat linja-auton ja rupesivat ajamaan Tampereelle, auto ei ottanut totellakseen. Vanhat ovat minulle muistelleet, että kun se ties kuinka monennen kerran taas piiputti Sappeen ja Tampereen puolivälissä, veljekset lyyhistyivät maantien pientarelle ja itkivät vuolaasti huonoa onneaan.

Ehkä jotakuta kiinnostaa ”miten sitten kävi”, epilogi. Yliset ajoivat sittemmin jo monella autolla Pälkäneen, Sahalahden ja Tampereen linjoja ja jakoivat firman kahtia, toisen puoliskon jo setä-Yliselle; jokin raitakin vihreässä bussissa oli vähän erilainen.

Nyt on linjoista jo osa kyläteitä kiertävistä lakannut, kannattavimmat on Tampereen iso Paunu ostanut. Mutta Ojala on esimerkki mallikelpoisesta sukuyhtiöstä, se on tälläkin hetkellä vankasti Ojalan poikien käsissä, eikä sukupolvikaan ole 80 vuodessa kuin kerran vaihtunut.

Sivuutan tässä puukaasuvuodet, joita on yllin kyllin muisteltu – kuinka matkustajat ylämäissä komennettiin miehissä ulos työntämään. Omakohtaiset muistot alkavat 1950-luvun alusta.

Tuolla vuosikymmenellä asuin monet syksyt Ahvenanmaalla Signilskärin lintuasemalla ja matkustin elokuussa Maarianhaminasta linja-autolla Eckerön Storbyn satamaan. Auton kuljettaja Ragnar (muistan sukunimenkin Fällman, vaikka sitä ei koskaan käytetty), joka sai lisäarvoa siitä että oli lintuasemaa huoltavan merivartioaseman päällikön, kaikkien lintujentutkijain palvoman ja kunnioittaman Sandholmin lanko, oli palveluammatin harjoittaja henkeen ja vereen.

Autossa oli suuret tavararöykkiöt myös katolla ja isossa perävaunussa. Tila oli minullekin tarpeen, muistan että ennätykseni oli 17 matkatavarakollia, kokoonpantuja haukkahäkkejä, kanaverkkorullia asemalla tehtäviin häkkeihin, suurten Helgoland-linturysien nailonverkkorullia, jokusia kymmeniä eläviä houkutuskyyhkyjä, neljän kuukauden henkilökohtaiset tavarat.

Kolmenkymmenen kilometrin matka kesti kolmisen tuntia. Päästiin puoli kilometriä, Ragnar hyppäsi maantielle ja kipitti puolijuoksua kohti etäisyydessä peltoaukean takana siintävää punaista mökkiä, jonka mummun kellon hän oli käyttänyt kellosepällä kaupungissa. Puoli kilometriä eteenpäin, seuraavaan mökkiin kengät suutarilta, puoli kilometriä, suuri laatikkokasa kauppapuotiin… Minulla ei ollut kiirettä, merivartijat satamassa ja RV 170 tiesivät kyllä odottaa.

Mereltä Hämeeseen ja yleislakkoon. Sitäkin haluan vähän pohjustaa kuulopuheilla. Ojalan Sulo ja Väinö uskoivat suosiolla tulipunaisia lakkolaisia, mutta parin auton Tarrista, jolla oli Hauhon linjoja, tuli legenda. Hän oli jääräpää, ajoi itse ja lähti Valkeakoskelta Hauholle niin että polkupyörä, jonka lakkolaiset viimeisenä keinonaan heittivät eteen, lenteli kappaleina tanterelle.

Lakkolaiset sitten kostivat seuraavana päivänä, kokosivat autoon kaveriporukan ja maksoivat suurimmilla seteleillä. Muutaman setelin jälkeen Tarrilta loppuivat vaihtorahat ja pojat ajoivat herroiksi ilmaiskyydillä Hauholle ja takaisin. Mutta niin huonoiksi menivät välit, että Tarri baarissa Valkeakoskella piti taskuasetta takinliepeen alla.

Itselleni oli yleislakon loppu 20. maaliskuuta 1956 tärkeä. Minun oli jo kauan pitänyt päästä Hämeenlinnasta lintututkimusmailleni Sääksmäkeen, jossa minulla oli pieni pömpeli sateensuojaksi ja tolppakenkiä ja linturengasrullia varten. Pyörällähän sen 40 kilometriä yleensä ajoin, mutta silloin piti saada matkaan sekä sukset että lumikengät, makuupussi ja paljon muuta tavaraa ja linja-auto oli lumisohjokelillä välttämätön.

Olin heti ensimmäisessä Ojalan vuorossa, joka lähti Hämeenlinnasta kohti Valkeakoskea. Kuskiksi sattui Kangasahon Aarne, joka oli perin juurin tuttu, koska ajoi tavallisesti Mälkiäisisistä varhaisaamun työvuoroa ja yöpyi firman maksamaa vuokraa vastaan Eklundin rantamökissä, joka oli minunkin vakiotukikohtani.

Aarne ajoi pitkänokkaisella Sisulla pitkän seisokin jälkeen kuin orivarsa kevään ensi laitumella, hirmuista ylinopeutta – minkä voi nyt kertoa, kun Kangasaho viettää eläkepäiviään omakotitalon rauhassa Valkeakoskella ja rikos on vanhentunut.

 

1950-luvun lopulla ja 1960-luvulla ajoin todella paljon linja-autoilla, kun olin inventoimassa tuolloin aivan unohduksiin jääneiden maakotkien ja muuttohaukkojen pesäpaikkoja Suomenselän Pohjanmaalla, Kainuussa ja Peräpohjolassa. Niiltä vuosilta on ainoa linja-autohistoria, jonka olen aikaisemmin kirjassani kertonut. Mutta se on minulle niin rakas muisto, etten malta olla sitä tässä toistamatta.

Piti siirtyä Kuhmon eteläisiltä saloilta Keski-Pohjanmaalle, Pyhännälle ja Piippolaan, ja minä tulin pyörällä illalla Nurmekseen ja oikaisin yöksi pikku piennarpyörtänölle keskelle suurta heinäpeltoa. En viitsinyt virittää telttaa, koska rävähtämättömällä poudalla ei tarvinnut pelätä hyttysiä eikä isompaa yökastettakaan. Vaikka oli jo heinäkuun alku, en koskaan ole kokenut niin huikaisevaa kiurujen laulua kuin heräillessäni makuupussissa sopivasti Iisalmen varhaiselle aamuvuorolle.

Auto kierteli Rautavaaran suurta pitäjää, joka siihen aikaan mainittiin maamme köyhimmäksi kunnaksi, ja poimi laihansitkeitä metsätyömiehiä reppuineen, sahoineen ja kirveineen talottomista rämeisistä tienhaaroista. Erään maitolavan luona, jossa ei näkynyt ketään, kuljettaja pysäytti ja sammutti moottorin, ja poistui rahastajatytön kanssa neljännestunniksi pienelle suolle syömään hilloja, jotka ikkunan läpi helottivat kullankeltaisena mattona.

Silloin minä tunsin, että rakastan tätä maata, pohjattomasti ja pakahduttavasti. Silloinkin minä itkin, onnesta. Nukahdin onnelliseen uneen, ja heräsin vasta kun rahastajatyttö, sievä ja punaposkinen kuin unelma, ravisti olkapäästä: ”Herätkee, herätkee, ollaan Iisalamessa!”

Siihen aikaan kulki linja-auto kaikkialla missä vain tien leveys salli, ja polkupyörä-linja-auto-yhdistelmä (keväisin polkupyörä-suksi-lumikenkä-yhdistelmä) toimi loistavasti. Polkupyörä riippui pyöräkoukuissa auton perässä (joskus hirveässä kurapakkelissa), kunnes linja-autojen koreja pidennettiin lain sallimaan enimmäispituuteen ja pyöräkoukut ja muu tavara auton perässä kiellettiin. Ei hätää mitään, autoihin hankittiin pienet tikkaat, kuljettaja kiipesi oravana katolle ja otti ojennetun polkupyörän vastaan.

Ja sitten, niin, sitten: ei tullut mitään, räjähti henkilöautojen massiivinen hyökkäys ja bussilinjat oli pakko lopettaa toinen toisensa jälkeen.

Niin myöhään kuin 1990-luvulla satuin ajamaan Taivalkoskelta Kajaaniin lakkaavan linjan viimeisellä vuorolla. Vanhan polven matkustajat muistelivat aikaa, jolloin samaa vuoroa ajoi neljä autoa peräkkäin, kaikki niin täynnä, että vain yksi jalka sopi käytävälle ja vähän väliä joutui vaihtamaan jalkaa.

Tuossa ei sentään ole koko totuus. Linja-autoja kulkee edelleen, vaikkakin vain kaupunkien ja taajamien välillä. Mutta polkupyörää ei ole unohdettu, uudessa korimallissa on helmassa tilavat matkatavarakaapit, joihin pyörän saa kätevästi. Aikanaan perheen kanssa retkeiltäessä taiteiltiin kaappeihin neljäkin polkupyörää.

Nyt täytyy ylistää Suomea. Olen viimeisten 20 vuoden aikana tehnyt polkupyöräretkiä melkein kaikissa Euroopan maissa, ja vaikka ne ovat olleet pakomatkoja kauniimpiin maihin, niin muistot suomalaisesta linja-autosta ovat lämminneet entisestään. Itse asiassa en ymmärrä, miksi muissa Euroopan maissa koritehtaat tekevät linjureihin mitättömät matalat tavaratilat, joihin ei mahdu polkupyörä eikä paljon muutakaan.

 

Palaan 1960-luvulle ja 1970-luvun alkuun. Silloin kulki Römanin linja-auto Kuhmoisten kotini ja Sääksmäen kesätukikohtani väliä linjaa Jämsänkoski–Valkeakoski (aluksi kaksi edestakaista vuoroa kaikkina viikonpäivinä, sitten yksi vuoro, sitten yksi vuoro arkipäivinä – ja nyt pitkiin aikoihin ei ollenkaan). Niistä busseista oli paljon iloa ja hyötyä.

Yhtenä kesänä tulvahti Pälkäneen Ruokolan sydänmaalla hakkuuaukolle suunnaton vadelmasato. Poimin vattuja taukoamatta aamusta iltaan, samalla kun seurasin lähellä varttuneen kalasääskipoikueen lentoharjoituksia.

Paikalta oli pari kilometriä metsäpolkua myöten Röömannin reitin varteen. Kiikutin aamulla edellispäivän sadon, kaksi täyttä ämpäriä, autolle, ja sain vastineeksi vaimon tuomat kaksi tyhjää ämpäriä. Järjestelmä toimi kolmena tai neljänä päivänä siten, että vaimo Kuhmoisissa vaihtoi täydet ämpärit (joista vatut pian siirtyivät hillona 5 litran lasipurkkeihin) tyhjiin, ja kierrettyään kuljettajan istuimen alla ympäri Jämsänkoskea ja Valkeakoskea ne taas vaihtuivat täysiin Pälkäneellä.

Ajoin kerran ainoana matkustajana, pyörä tavan mukaan takakontissa, kotiin päin Kuhmoisiin. Kuljettaja oli kertomassa hiuksia nostattavaa juttua takavuosilta, kuinka hän rekka-autonkuljettajana rahdatessaan kylmäkonteissa kananmunia Suomesta etelä-Turkkiin oli joutunut oppimaan, ettei pitkillä vuoristotaipaleilla saanut pysähtyä lepo- eikä edes pissatauolle, rosvot iskivät heti. Hän oli suoralla tieosuudella kertomuksen innostamana minuun päin kääntyneenä, selkä ajosuuntaan, kun yht’äkkiä ankarasti pamahtaen eturengas räjähti.

Auto kieppui pahasti, mutta saihan ammattimies sen toppaamaan tien laitaan. Tapaus oli kuulemma niin harvinainen, että semmoinen oli uralla vain kerran aikaisemmin sattunut. Niinpä nytkin työkalukaappi oli käyttämättömänä ruostunut kiinni ja saatiin vasta monien konstien jälkeen auki tunkkivehkeineen, mutta tunkkihan painui sisään asfalttiin.

Minulla oli matkaa vain viitisentoista kilometriä kotipysäkille ja olisin aikaa sitten pyöräillyt kotimatkan, mutta eihän kaveria voinut jättää. Tapahtumapaikka oli, tietysti, kaikkein metsäisimmällä taipalella, lähimmät talot kilometrien päässä. Niin lähdimme kumpikin suuntaansa kävelemään ja etsimään tiepuolesta laudanpätkää tunkin alle.

Kauan kuljettiin enkä muista, kumpi sen lopulta löysi, mutta tunkki piti, pyörä saatiin ilmaan ja varapyörä tilalle ja jatkettiin apeasti toista tuntia myöhässä.

”Ja kerran sitten levisi sanoma kauhea”, niin kuin balladissa lauletaan. Levisi tieto, että Helsingissä oli Alko myymässä pilkkahintaan pois vanhat suuret puiset viinankuljetuslaatikkonsa. Selvä tapaus: ilmeistä pöllönpönttöainesta!

Ornitologikollega lähti matkaan ja toi isolla pakettiautolla jättikuorman laatikoita Hämeeseen. Minullekin siunaantui iso kasa, ja ryhdyin Tykölän kartanolla niitä työstämään. Loota sahalla keskeltä poikki, laudoista katot, lentoreikä kylkeen, ja kaksi pönttöä oli valmiina.

Tykölä sijaitsi aivan Röömannin reitillä, ja olin lähipysäkillä odottamassa aamuvuoroa, kahdeksan pöntöntörötintä maantiellä rivissä. Nehän eivät alkuunkaan mahtuneet polkupyörän lisäksi tavarasäilöön, vaan sijoitettiin jonoon käytävälle. Neljään ensimmäiseen paikkaan hyppyytin pöntön kerrallaan tiepuoleen vähän katveeseen, neljälle seuraavalle Luopioisiin ja Kuhmalahteen annoin kuljettajalle ohjeet: Holjan pajan taakse, sitten Hippeläisen kaupan takaseinälle, jne.

Kysyin tästä ylimääräisestä tehtävästä rahtimaksua, kuljettaja mietti kauan ja arveli että oiskohan markka.

Niin kuin jokainen lukija tietysti tietää, pöllönpöntön virittäminen ei ole läpihuutojuttu. On etsittävä sopiva metsikkö ja sopiva puu ja hinattava pönttö köydellä kuuteen tai kahdeksaan metriin. Ensimmäisenä päivänä sain ne neljä omaa pönttöä puuhun, Röömannin toiset neljä jäivät seuraavalle päivälle. Kaikki löytyivät neuvotuista piilopaikoista.

Vielä sattui sillä lailla, että eräänä kesänä olin elokuun viimeisellä pyöräreissulla Luopioisissa jatkamassa Tyrväntöön ja Sääksmäkeen, kun vastaan sattui pikkuautollaan kollega Saurolan Pertti, nykyajankin lehdenlukijalle satelliittikalasääskistään tuttu mestariornitologi. Hänellä oli niin houkuttelevia kohteita tiedossa ja kaverinpuutetta, että siirryin kyytiin, ja polkupyörä vietiin juuri äsken mainitun Holjan pajan taakse.

Reitti kulki kiertoteitä niin, että tulin aikanaan Pertin autolla kotiin, ja pyörä jäi Holjaan. Siiankalastus Päijänteestä oli aloitettava samassa ja kalat linja-autoon kirkolle vietävä lainapyörällä. Kerran osutin kirkonkylän käynnin Röömannin aikatauluun ja pyysin kuljettajaa, joka tietämäni mukaan kuului firman isännistöön, tuomaan pyörän Holjan pajalta Matkahuoltoon.

Paljon myöhemmin tapasin kuljettajan Kuhmoisissa ja kysyin maksua rahdista. ”Eihän siitä mitään, kun työ niin paljon ajatte meiän linjalla.” Olin, perhe mukaan lukien, sinä kesänä ajanut Röömannilla kaksi kertaa.

Ne olivat kesämuistoja. Mutta syksyt ja talvet 1960-luvun alusta viitisentoista vuotta kalastettiin emännän kanssa Päijänteestä, ja kalat vei Jyväskylään Jämsänkosken Liikenne, joka lähti kirkonkylältä kello 7. Ajoin kalalaatikon pyörällä jo vähän ennen seitsemää kirkonkylän lähireunaan – säästin kilometrin – jossa linja-auto yöpyi huoltoaseman hallissa.

Useimmiten kuljettajana oli Nieminen, joka vuodesta vuoteen peri rahtimaksua alle kaikkien taksojen, tasan markan: ”Se on minulla asevelihinta markka, ja pysyy, sanokoot muut mitä hyvänsä.” Mutta kerran huoltamo oli hiljainen, liukuovi kiinni ja auto hallissa. Odotin seitsemään, vähän ylikin, mutta sitten laskin kalalaatikon maahan hallin oven suuhun ja pyöräilin puolen kilometriä rivitalolle, jossa tiesin yhtiön vuokraavan pientä yksiötä yöksi kuskeille.

Tiesin oikean ovenkin ja kolistelin, ja Nieminenhän sieltä könysi unenpöpperöisenä ja tukka pörrössä. Vikkelästi kuin palomiehellä oli sotisopa päällä ja matka taittui hölkäten huoltoasemalle. Ja kalat lähtivät Jyväskylään A.K. Penttiselle tuskin puolta tuntia myöhässä.

”Lämpömittari osoitti 18 astetta varjossa, mikä ei ollenkaan kuulu tähän asiaan”, kirjoitti Uuden Suomen Ollikin kesken pakinansa. Tämäkään ei ollenkaan kuulu linja-autoasiaan, kun en pysty tässä jättämään A.K. Penttistä (kun kerran tuli puheeksi). A.K. oli kalakaupan veteraani, jo Viipurissa kalaliikkeen juoksupoikana aloittanut, ja hänellä oli likimain monopoli alalla Jyväskylässä.

Satuin kerran Jyväskylässä käydessäni seuraamaan, kun A.K. veti isosta elämää nähneestä lompakosta häkellyttävän paksun tukun ”violetinvärisiä”, kuten satasen seteleitä kutsuttiin, ja maksoi päivän palkan useammallekin mummulle, jotka myivät torin tiskeillä hänen kalojaan.

Meidän kaloistamme tili tuli parin lähetyksen päästä tavallisessa postissa pienessä kirjekuoressa, setelit ja lantit mustekynällä kirjoitetun tilityslaskelmalappusen välissä; koskaan ei yhtään kirjettä kadonnut. Mutta vähän päästä A.K. oli laskenut väärin, tehnyt desimaalivirheen – ja aina kauppiaan tappioksi. Kun piti olla 6:50, A.K. maksoi 65 mk. Merkattuani seuraavaan lähetyslistaan korjauksen tuli A.K.:n seuraavassa laskelmassa selitys ”on rapu aika ja kova kiire kumma kun näitä virheitä tulee aina sinulle”. Ja aina samanlainen nopeasti sutaistu piirros, äijä sikari suussa – kai omakuva.

Mutta kerran joulun alla tapahtui ihme. Pihapolkua paarusti – ei kukaan muu kuin A.K., kainalossa pahvilaatikko täynnä Fazerin neljänneskilon Taloussuklaalevyjä. Hän oli ajanut Jyväskylästä lähes sata kilometriä ja kuinka olikin löytänyt monihaaraisen kylätien päähän ja vielä, jo ikääntynyt ja paksu setä, kotipolkummekin metsän halki.

Viimeistään A.K.:sta lähtien olen pitänyt kauppiaista – niin kuin linja-autonkuljettajistakin. Ne kaksi ovat minulle hohdokkaimmat ammatit.

 

Olen katkerasti haikaillut moniaita maaseudun lakanneita vakiovuoroja. Mutta kuitenkin: iloa riitti kaupunkien välisistä pikavuoroistakin. Jo 30 vuotta sitten asemapaikkani muuttui ympäri vuoden Kuhmoisista Sääksmäkeen ja elämään tulivat Paunun pikalinjurit.

Muistin vielä sen ajan sotien jälkeen, kun niitä kutsuttiin nimellä Väinö Paunun Kootut Teokset. Mutta nyt ne olivat uljaita liikkuvia palatseja, moottorin äänikin vain hiljaista sirinää. Silti ne kuuliaisesti rahtasivat kalalaatikoitani Helsinkiin, se oli sitä aikaa, jolloin turskarynnäkkö oli hävittänyt rannikon kuhan ja Vanajan kuha oli pääkaupungissa kovaa valuuttaa.

Yhteen Paunun kuljettajista ystävystyin niiden minuuttien aikana, jotka kalalaatikon lykkääminen peräkonttiin ja pienen rahtimaksun vaihto kesti, niin paljon, että sain hänestä kaverin kalajäille ja muutenkin. Ehkä asiaan vähän vaikutti sekin, että hän oli silloisen erinomaisen ympäristöministerin täyskaima. Ahteen Matista tuli elämässäni tärkeä henkilö sen kautta, että vastavierailulla Matin mökillä Längelmävedellä sain elämäni edelleenkin ainoat pilkkiahvenet, 7 kappaletta. (Matti sai 70.)

Ikä verottaa ystäviä, Matti oli poissa elämästä liki parikymmentä vuotta, kunnes viime syksynä törmäsi ulos pakettiautosta Sodankylän Lokan kaupalla, jossa kertoi piipahtaneensa sukulaisiin. Maailman pienuutta saa tuolloin tällöin ihmetellä.

Mutta sillä kertaa olin matkustajana Paunulla, kun Helsinkiä lähestyttäessä alkoi autoradiossa hyytävän jännittävä jalkapallo-ottelu Italia–Suomi. Se taisi olla niitä Juhani Peltosen Elmo-ohjelmia. Vähät matkustajat alkoivat osoittaa levottomuuden merkkejä, ja kuljettaja napsautti äänen kovemmalle. Vaarallinen vasen laitahyökkääjä Makaroni teki kiduttavan taitavaa yhteistyötä keskushyökkääjä Pepperonin kanssa, kun taas luonnottoman etevä maalivahti Spagetti teki tyhjäksi suomalaisten parhaatkin yritykset.

Nauru autossa meni villiksi. Minua vieläkin vuosien jälkeen alkaa hillittömästi naurattaa, kun muistelen kuinka kuljettajan ja rahastajan hartiat vierekkäin hytkyivät hervottomasti. Kuljettaja onnistui jotenkin luotsaamaan auton Lasipalatsin pääteasemalle ja saamaan sanotuksi, kun ottelu jatkui, ja kun ryhdyimme vitkastellen hankkiutumaan ulos autosta, että autoon saa kyllä jäädä kuuntelemaan.

Nykyisin Paunu vie minut usein Helsinkiin tai Tampereelle, mutta kuljettajia on tiheillä vuoroilla niin paljon, että kaikki eivät ole edes hyvänpäiväntuttuja. Muutamien kuulutukset matkustajille ovat niin tyylikkäästi muotoiltuja, että epäilee niiden taustalla akateemista loppututkintoa.

Silti luulen, että voiton veivät eräällä reissullani Helsinki–Kotka pikavuoron kovin kirjallisesti sivistyneet kuljettajat. Kotkaa lähestyessä kuljettajan viereen käveli vanhanpuoleinen mummo kertomaan huolissaan, että häntä ollaan vastassa jollakin pikavuoropysäkillä, mutta hän ei muista millä. Kuljettaja rauhoitti, että ajetaan ihan hiljaa joka pysäkin kohdalla ja kun näkyy tuttu hahmo, ”sanotte, että seis maailma, tahdon ulos”.

Paluumatkalla toinen kuljettaja jossakin Östersundomin vaiheilla kertoi mikrofoniin, että ”niinhän tässä elämässä käy, että aikansa kun ajellaan niin aina sitä johonkin tullaan, ja meille on nyt käynyt niin, että me olemme tulossa Helsinkiin, ja edessä on pysäkit Mellunmäessä, Herttoniemessä… – ja pääteasemalla Helsingissä ollaan aikataulun mukaan – jossa myös pysytään! – kello 14.35.”

 

Sääksmäkeen muutettuani kalastin vielä muutamana vuotena 1980-luvun alussa vanhalta mökiltäni käsin Päijänteen siikoja elokuussa, kun Vanajan kuhat eivät vielä kunnolla liikkuneet. Sitä varten tarvitsin jäitä jääkellariin. Olin ollut niitä kiskomassa (lainahevosella, omaa hoiti naapuri Sääksmäessä) ja lähdin aamulla paluumatkalle. Pyöräilin Holmanportin tienhaaraan linja-autoa odottamaan.

Ei ilmaantunut, odotin melkein tunnin ja palelin, pakkasta oli reilusti yli kaksikymmentä. Tilanteessa oli pienen katastrofin aineksia, matkaa oli lähes sata kilometriä ja minulla oli kiire, verkkojen kokemisväli Vanajalla oli venymässä.

Ei auttanut muu kuin lopulta hypätä pyörän selkään. Parin kilometrin jälkeen Röömanni ajoi kovaa vauhtia ohitse. Heikoin toivein ryhdyin epätoivoisesti heiluttamaan toista kättä korkeassa kaaressa. Bussi pysähtyi kuin naulittuna, Röömannin kuljettajilla oli silmät selässäkin. Moottori oli kuulemma tallilla jäätynyt ja vaatinut pitkää sulattelua.

Tapaukseen liittyy kuitenkin vielä romanssi. Tyrvännön Monaalassa oli Häyryn vanhallaisännällä ja merkillisellä lumoavalla vanhalla taiteilijattarella romanssi. Taiteilija asui Huunan talon sivurakennuksessa vain kahden kilometrin päässä, mutta muutti sitten onnettomuudeksi Luopioisten Rautajärvelle 50 kilometrin päähän, hylättyyn työväentaloon. Röömanni sentään tuli avuksi, tiesin että Häyryn isäntä liikennöi usein Rautajärvelle.

Emmehän voineet aikataulua kiinni saada, oltiin yhä tunnin verran myöhässä, mutta lujaa ajettiin. Ihmettelen vieläkin, miten tulin niin tarkkaan tähystäneeksi Rautajärven työväentaloa muutaman kymmenen metrin päässä maantiestä, että näin puistopuiden lomasta kuinka ulko-oven ripa painui alas. Sillä sekunnilla salamannopea jarrutus, ja Häyryn isäntä saapasteli hitaasti autoon.

Muistan toisenkin linja-auton ilmiömäisen palveluvalppauden. Sääksmäestä lähetin joskus harvoin kalaa Lahteen, jossa Hämeen Kala maksoi maitimateesta paremmin kuin Helsinki ja Hämeenlinna. Valkeakoski–Lahti-linjaa ajoi silloin Jämsänkosken Liikenne. Yhtenä talviaamuna puhelin soi yllättäen kello 6. ”Täällä Valkeakoskelta Lahden auton kuljettaja (nimeä en muista), hyvää huomenta. Sitä vaan, että siellä on semmoinen pääkallokeli, että minä en pysty ajamaan niitä Laitikkalan mäkiä ja on pakko ajaa Harhalan kautta. Niin että jos teillä on tänä aamuna kalaa lähdössä, niin Uskilan pysäkille ei autoa tule.”

Tosiaan minulla sattui sinä aamuna olemaan laatikko valmiina Lahteen ja jouduin luistelemaan ylimääräiset kolme kilometriä uudelle reitille. Mutta sillä välillä ei ole mäkiä.

Tallisen Juhani, paras retkikumppanini, Inarinjärveltä, Martinselkosesta, Linnansaaresta…, oli samassa persoonassa maanviljelijä ja linja-autonkuljettaja, Ojalan kuskeja. Tämä juttu on Jussin kertomaa. Hän ajoi tavallisesti kotoa 20 kilometriä pikkuautolla Valkeakoskelle Tampereen aamuvuoroa ohjaamaan. Mutta nyt oli historiallinen talvi 1987, jonka tammi-maaliskuu alitti sotatalvien 1940–1942 keskilämpötilan (ja johon sitten vanha ilmasto komeasti päättyi). Yhtenä aamuna pakkasta oli 35 eikä auto startannut, oli käveltävä tienhaaraan odottamaan kollegaa Hämeenlinnan–Valkeakosken linjalla.

Auto tuli aikataulussa, mutta hyytävän kylmä oli autossakin. Vähän ennen Valkeakoskea oli keskellä maantietä lyyhällään kohmeinen varis, joka oli täpärästi selviytynyt yöpymäpuustaan ja yritti päästä lämpimiinsä. Huurtuvan tuulilasin läpi kuljettaja huomasi kohtalotoverin viime tingassa ja sai melkein ojan kautta väistetyksi.

Jussin mukaan käytiin lyhyt keskustelu matkustajan ja kuljettajan välillä. ”Eikö varis väistäny?”, ”Ei se väistäny.” Muuta ei koko matkalla puhuttu, huuletkin olivat kohmeessa. Ollapa vielä sellaisia talvia.

 

En olisi rehellinen, jos sivuuttaisin muistot, joissa linja-autoon liittyy muutakin kuin valoa.

Uudenvuoden 1960 aattona juhlittiin Helsingissä myöhään yöhön alkavaa luonnonsuojelun suurta vuosikymmentä. Niin silloin uskoimme, voi nuoruutta. Uudenvuodenpäivänä, varhain aamulla, lähdin Olavi Hildénin kanssa linja-autolla tämän omaisten huvilalle Lohjalle. Olavi oli henkiystäväni, meitä yhdisti vielä sekin, että molempien isät olivat (olleet) professoreita, korkeakoulujen rehtoreita ja vielä Kaarlo-nimisiä.

Olimme reippaita lupaavia nuorukaisia, 27-vuotiaita jo suurten lintukirjojen tekijöitä. Mutta minun kuntoni oli nyt jo lähtiessä notkahtanut, ja matkan puolivälissä, nyppyläisellä ja mutkaisella maantiellä, iski maatakaatava matkapahoinvointi, vaikka istuin etupenkillä.

Oksensin, vähin erin, yhä hirvittävämmissä kouristuksissa, kaikki ne ruskeat paperipussit täyteen, joita siihen aikaan linja-autoissa aina oli hattuhyllyllä. Muut matkustajat syvenevässä paniikissa vetäytyivät yhä kauemmas auton takaosaan ja olivat, Olavi mukaan luettuna, lopulta pakkautuneina takaseinää vasten, osaksi sylikkäin.

Viimein tultiin pysäkille, Olavi ryhdistäytyi ja hinasi minut ulos. Olin puolitajuton, menin makaamaan maantielle. Huvilalle oli muutama kilometri, minusta ei ollut mihinkään. Ainoa pelastus oli läheinen pikkuinen mökki, jossa asui Olaville tuttu vanha pariskunta. Olavi talutti minut vanhusten hoivaan ja lähti huvilalle lämmittämään uunia. Parin tunnin kuluttua hän tuli tiedustelemaan ja sai kuulla, että professori Hildén on jo vähän parempi.

Paljon myöhemmin oli suomalais-virolainen ornitologikongressi, neuvostovirolaiset olivat monen hylätyn anomuksen jälkeen päässeet Suomeen. Esinäytös järjestettiin illalla pienellä joukolla, pari tutuinta virolaista oli saatu mukaan, edellä jo mainitun Saurolan Pertin huvilalla Hauholla. Oli tilattu Lammilta sahtia. Nukuin kylmässä saunakamarissa täysissä vaatteissa. Yö toi tullessaan, unessa, ankaran ripulikohtauksen. Vaihtopöksyjä ei ollut.

Aamulla saapuivat kongressilaiset tilausbussilla Helsingistä, kiertelemään Hämeen lintupaikkoja. Minun oli sovitusti toimittava bussin matkaoppaana. Luopioisissa jouduin kiipeämään tolppakengillä korkealle oksattomaan petäjään ja esittelemään pesäkolosta poimimaani helmipöllöemoa alla tiiraavalle joukolle. Onneksi housut olivat jo kokeneet toukokuun tiimellyksen ja kymmenien pesäpuiden pihka-ja ja kuratahrat. Halusin uskoa, ja haluan vieläkin, että valtava ruskea läiskä takamuksessa meni samaan tiliin.

Pidän näitä muistoja henkilöhistoriassa merkittävinä. Olen aina ollut ikävä ja kireä ihminen, vieroksunut alkoholia. En tarvitse rentoutumista, yöuni riittää, ja haluan olla joka sekuntina terävä. Tässä olivat ainoat lankeemukseni, kaksi kappaletta. Molemmissa oli rooli linja-autolla.

Koulupoikana sain luonnonhistorian opettajaltani Jorma Soverilta opetusta tutkielman teossa: ensin aineisto ja menetelmät. Nämä eväät olivat tarpeen, kun sain Luonto-liiton talvipäivillä Helsingissä tutkielmien sarjassa ensimmäisen palkinnon. Se oli isokokoinen teos Pikkujättiläinen, jota kuljetin kotiin polkupyörällä. Se pääsi lipsahtamaan takatelineeltä eikä siitä tullut kirjahyllyn koristusta, pyörän rengas kalvoi komean selkämyksen puhki.

Minusta ei tullut biologia, vaikka se oli ollut sekä itselleni että ympäristölle selviö. Istuminen sisällä luentosaleissa ja laboratorioissa teki voittamattoman tenän, eliöiden fysiologian ihmeet, solujen tumat, blastulat ja gastrulat jäivät pysyvästi arvoituksiksi. Minusta tuli kalastaja, mahdollisimman käytännönläheisen, konkreettisen ammatin harjoittaja, känsäkourainen ruumiillisen työn tekijä.

Mutta eräänlainen tutkijan ote, tutkijan silmät seurasivat minua tälläkin elämänalalla. Niinpä nytkin aloitan kertomalla, millä tavoin hankin vuosikymmenien kuluessa ylittämättömän asiantuntemukseni kotimaisessa kalastuksessa ja kalataloudessa: aineisto ja menetelmät.

Niihin perustuu sekin toteamukseni, että Suomessa kalatalous virkamiestasolla on perin juurin harhateillä. Ei mitään käsitystä kalavarojemme, kalastuksen ja kalankäytön nykytodellisuudesta (jos historiastakaan). Tämänkeväinen uuden kalastuslain valmistelukin kirjoituspöydillä näyttää olevan pimeässä harhailua.

 

Olen pääammatissani kalastanut 54 vuotta sisävesillä, Keiteleellä, Päijänteellä, Mallasvedellä, Vanajanselällä, ja kolme vuotta merenrannikolla Suomenlahdella. Lisäksi olen pitkillä lomilla amatööritutkijana liikkunut vesitse ja pitänyt silmällä kalastusta sadoilla järvillä ja pitkillä rannikkokaistoilla.

Olen myynyt kalaa tukkuliikkeisiin Äänekoskelle, Jyväskylään, Lahteen, Helsinkiin, Hämeenlinnaan ja Tampereelle. Ja ennen kaikkea: kahden vuoden torikaupan jälkeen olen 15 viime vuotta myynyt kaiken kalan, monen monta tuhatta kiloa (kuhaa, madetta, haukea ja siikaa) suoramyyntinä ovelta ovelle tuhansiin talouksiin kaupungeissa, taajamissa ja maaseudulla Pirkanmaalla ja Kanta-Hämeessä. Näin olen saanut ”kentällä” tarkennetun kuvan suomalaisen kalankulutuksen rakenteesta.

Kalaa ja kalataloutta koskevien tietolähteiden perinpohjainen seuraaminen 60 vuoden ajan on lisänä. Vain avomerikalastuksen ja marginaalisen koskivesien perhokalastuksen osalta asiantuntemukseni puuttuu. Tältä pohjalta esitän muutamia näkökohtia.

Suomen 180 000 yli 20 aarin järvessä on kalaa miljardeja tai biljoonia kiloja, käytännössä ”rajattomasti”. Samaa suuruusluokkaa ovat kalavarat rannikoilla. Vesien ravinteisuuden myötä kalavarat ovat hitaassa kasvussa.

Ihmisen käyttämällä osalla tästä proteiinivarannosta oli muutama vuosikymmen sitten melkoinen merkitys väestön ravitsemuksessa (silakka, muikku, särki, lahna, hauki, ahven). Nykyisin tämä kotimaisen luonnonkalan käyttö on supistunut pieneen osaan entisestä. Tunnetuin on silakan kohtalo. Lahna, ankeriaan jälkeen herkullisin kalamme, aikanaan Hämeen maakuntakalaksi valittu, on melkein kadonnut myyntipöydiltä.

Entä hauki, kovin maukas ja hieno ruokakala sekin? Muistan, kuinka suureen järvien ulappajäillä risteili satojen koukkujen syöttisiimoja, joista kaikenkokoisia haukia nostettiin suurin määrin. Päijänteen ammattikalastajat keräsivät niitä kaiken kevättalvea sumppuihin ja myivät pääsiäisaattona sadoin kiloin Lahden torilla. Vielä kauan sotien jälkeen oli jokaisessa ruohoisessa lahdessa kautta maan keväällä kutuaikana vieri vieressä haukirysiä, ja hauki oli toukokuussa kansallisruoan asemassa. Helsinginkin vanhan polven torikauppiaat kertoivat hirmuisesta haukiryntäyksestä. Kaikki tämä on siirtynyt muistojen joukkoon.

Rinnan kalansyönnin kanssa (mikä syy, mikä seuraus?) on kalastus jyrkästi vähentynyt – muukin kuin haukisiimat ja kymmenettuhannet rantarysät. Monilla suurillakaan vesialueilla ei ole kalastusta ollenkaan, toisilla on muutama katiska. Vesialan kokoon nähden jotenkin voimaperäistä kalastusta harjoitetaan vielä Säkylän Pyhäjärvellä, Vanajanselällä, Oulujärvellä, Puruvedellä, parilla selällä Pohjois-Karjalassa, rannikolla Kotkan ympäristössä ja Paraisilla. Muikkutroolarit kyntävät vähäisiä osia muutamista muistakin vesistöistä.

Kotimaisen luonnonkalan palauttamisessa käyttöön olisi kalatalousviranomaisilla ainoa mielekäs tehtävä. Mutta he eivät ole siitä kiinnostuneita, he askartelevat, uskomatonta mutta totta, lumetodellisuudessa ylipursuavien kalavarojen riittävyyttä turvaamassa.

Kalat eivät toki ole, enempää kuin muutkaan eläimet, mitenkään tarkoitetut ihmisen käyttöön, vaan elämään omaa elämäänsä. On hienoa, että edes kalat (paitsi koskivesien lohikalat) saavat Suomessa olla ihmisen taholta rauhassa. Kohtuullinen osuus niistä voitaisiin kuitenkin varata ihmiselle – senkin vuoksi, että ne korvaisivat ekotaseelle vaarallisia ihmisen ravintoaineita.

Nykyisellään Suomen väestön hyväksymien ruokakalalajien vuosituotosta voidaan arvioida tulevan ihmisen käsiin pari kolme prosenttia, nk. roskakaloista (jotka voivat muissa maissa olla halutuimpia) vielä vähemmän. Lainsäädännössä voitaisiin hyvin palata sota-ajalta tuttuun jokamiehen kalastuslakiin: ei mitään rajoituksia. Kalakannat eivät vähääkään heilahtaisi.

 

Palaan kuitenkin kalatalouden nykytodellisuuteen ja oion vielä joitakin väärinkäsityksiä. Yksi niistä on, että kalakannat vähenevät (huom. siis jälleen: vähenevät!), jos pyydetään yksilöitä ennen sukukypsyyttä. Muistan ruotsalaisen Svärdsonin taannoisen tutkimuksen, jossa verrattiin hauen kutulahtia toisiinsa. Toisista lahdista onnistuttiin poistamaan kaikki kudulle pyrkivät emohauet yhtä lukuun ottamatta, toisissa (rauhoitetuissa) lahdissa kuti kymmeniä haukimammoja.

Verrattomasti paras hauen ikäluokka lähti yhden emon lahdesta, jossa poikaset onnistuivat hajaantuneina välttämään runsaiden poikasmassojen kaikennielevän kannibalismin. Toisin sanoen kaikissa kalastuskunnissa vallitseva muka suurenmoinen kalanhoidollinen toimi, joidenkin kutulahtien valitseminen rauhoitetuiksi pyynniltä, on kardinaalivirhe.

Kuhanpojat eivät tiettävästi ole juuri kannibaaleja. Niinpä Vanajanselällä vielä kymmensenttisiä kuhanpoikia rannat ovat niin täynnään, että ravunsyöttejä särkiverkoilla yrittäneiden oli luovuttava hankkeesta vaikeasti irrotettavien piikkisten kuhanpoikasmassojen takia. Luonto kyllä toimii niin, että useimpien kalojen kutu on tuhatkertaisesti ylimitoitettua. Nuorten kuhien poistokalastus epäilemättä helpottaisi rajua lajinsisäistä kilpailua ja parantaisi kuhien kasvua – kalastuksen hyväksi, vaikkakin luonnonjärjestystä vastaan. Ja muutama kutukala järveä kohti riittäisi. Alamitat joka tapauksessa ovat kaikki kyseenalaisia.

 

Tiedetään, että suuri syy luonnonkalan käytön hiipumiseen on ulkomaisen kalan kasvava osuus markkinoilla. Tiettävästi yli puolet kalaa syövän väestön kalaruokabudjetista menee ulkomaille tonnikala- ja sillipurkeista lähtien, nykyisin pääosaksi Norjaan. Kotimainenkin kasvatettu kala (kirjolohi, siika) haukkaa ison siivun kulutuksesta. Norjan loheen törmäävät jatkuvasti minun laillani sekä vähälukuiset kollegani että kalatukut, joista jotkut ovat jo lopettaneet kotimaisen kalan vastaanoton ja siirtyneet tuontikalan jalostukseen.

Kuittaan tässä kuitenkin ulkomaisen kalan ja viljellyn kalan maininnalla ja rajoitun kotimaisen luonnonkalan pyyntiin ja kulutukseen. Siihenhän ainoastaan kohdistuvat paitsi ammattikalastajien myös kalastusviranomaisten ja kalastuslain säätäjien toimet.

Jos mennään kalatalouden ytimeen, on tiedettävä, minkälaista luonnonkalaa ihmiset syövät. Lahnan ja hauen syrjiminen oli jo esillä. Mutta minkälaisina suositut kalalajit halutaan, siinä viranomaisten ja tutkijoiden asiantuntemus pettää totaalisesti, joudun heille kertomaan.

Otan esimerkiksi kuhan: ihmiset haluavat 0,5–1,0 kilon kaloja, monet mieluummin kaksi puolikiloista paistinkalaa kuin yhden kiloisen. 1,5 kilon kuha alkaa mennä nihkeästi, kaksikiloinen on jo vaikea myydä. kolmikiloiset ja suuremmat ovat suurina määrinä jo kaatopaikkatavaraa, niitä haluaa vain minimaalinen vähemmistö. Samat kokoluokat koskevat fileitä (viime vuosien keksintöä). Isoista kuhista voi kyllä veistää fileitä, mutta paksut pätkityt fileet eivät ole ollenkaan suosittuja. Ilmenee, että pyrkimys – lakipykälienkin voimin – siirtää kalastusta isoihin, kerran tai useammin kuteneisiin yksilöihin on tästäkin syystä tolkutonta, kansa ei pysy perässä.

Avainkysymys on vähenevien ammattikalastajien toimeentulo vähenevän kysynnän maailmassa. Tärkein myyntikala siellä missä ei ole muikkua on kuha. Se on sisävesissä hankala pyydettävä. Monissa tärkeimmissä kuhajärvissä noin joka kolmas syksy tai tiheämminkin sakea piilevä muuraa verkot pimeiksi ryijyiksi ja estää syyskalastuksen kokonaan.

Jäljelle jää vain talvikalastus. Sen murheena on kuhan helmi–huhtikuinen talvihorros (siilin tai karhun tapaan). Horrokseen vaipuvat ensi sijassa isommat 6–7-vuotiaat 1–1,5 kilon kuhat (verkon silmäharvuus 50–55 milliä). Esimerkiksi Vanajanselällä on talvia, jolloin näitä kiloisia kuhia saa vain yhdellä tai kahdella nostolla jäidentulon jälkeen, sitten uivat ainoastaan (aina runsaat) 4–5-vuotiaat puolikiloiset kuhat (silmäharvuus 45 mm). 45-millinen on kuhavesien perusverkko sekä sisävesillä että rannikolla. Verkon luvallisen silmäharvuuden nosto olisi sulaa hulluutta – ja laajalti kuolinisku ammattikalastukselle.

 

Tekee mieleni vielä esittää pieni historiallinen katsaus, edellä jo kertomieni muutamien esimerkkien lisäksi kuvata kalastuksen harjoittamista yhteiskunnan litistämänä omalla kaudellani vuodesta 1958 lähtien. Aloittamisenihan sattui juuri siihen taitteeseen, jolloin oli tapahtunut ainoa myönteinen muutos kalastuksessa viimeisten sadan vuoden aikana, kestävien nailonverkkojen tulo nopeasti lahoavien pumpuliverkkojen tilalle. Mutta sen jälkeen…

Ammatti osoittautui sikäli erikoiseksi, että kalan reaalihinta, toisin sanoen kalastajan ansio, koko urani ajan sitkeästi aleni joka vuosi – jo aikaa ennen kirjolohenviljelyn tuloa, saati Norjan lohta. Ei säteillyt kalaan edes se maatalouden kulta-aika, jolloin vahva MTK Ihamuotiloineen ja kumppaneineen pystyi vielä torjumaan maataloustuotteiden alennusmyyntiä. Kokosin joskus Tilastokeskuksesta erinäisiä indeksejä, mutta kalan hinnan indeksi oli niin lohduton, että lopetin. Mieleen jäi, että kaikista indekseistä Suomen taloudessa jyrkimmin nouseva oli palkkaindeksi. Mikä sinänsä ei kuulu tähän yhteyteen. Kun selaan paksuja kalastuspäiväkirjojani (nyt on menossa n:o 41), häikäistyn niistä hinnoista, mitä sain kalasta 1950- ja 1960-luvuilla.

Pääosa ammattikalastajista on tällä välin karsiutunut, jotkut – kuten minä – ovat selviytyneet työmäärää ja pyyntikalustoa lisäämällä, hakeutumalla entistäkin tuottavammille vesille, tai siirtymällä tukkukaupasta vähittäismyyntiin. Minkäänlaista tukea kalastusviranomaisilta ei ole pyynnöistä huolimatta herunut.

 

Oma lukunsa on viimeisten vuosikymmenien hygieniahysteria. Siinä missä etelämpänä Euroopassa kalat toreilla paahtuvat helteessä kärpäspilvien alla, siinä meidän kylmässä steriilissä ilmastossamme, missä talven vuosipuoliskossa kalaa ei saa nerokkainkaan taikuri pilaantumaan ja missä jonkinlaisia pilaantumisongelmia saattaa olla mätäkuussa, määrätään kalalle läpi vuoden kaupassa, toreilla ja kuljetuksissa jos minkälaisia enimmäislämpötiloja kustannuksista välittämättä.

Ne virkaveljeni ja ystäväni täällä Hämeessä, joiden isien kalat kulkivat kaupunkiin kesällä vuorolaivalla puoli päivää pärekopassa ainoana suojanaan tervalepänlehvät, ja talvella käppyröiksi jäätyneinä juutesäkissä linja-auton takakontissa, ja jotka nyt ovat erehtyneet valtion lainoittaman kalahallin perustamiseen, eivät saa vääntää kylmävesihanaa ilman joka kerta erikseen pestyjä suojahansikkaita. Hiljattain näin kalatalousjulkaisussa jonkun nuoren nulikan artikkelin, jossa kiellettiin luonnonjäästä murskatun hileen käyttö, koska siinä on bakteereja, ja hyväksyttiin vain niin ja niin monta tuhatta euroa maksava hilekone.

 

Siunatuksi lopuksi kerron merkillisestä ilmiöstä, joka tapahtui 1970-luvulla. Kukaan ei ollut kuullut toimesta nimeltä fileeraaminen. Kalat oli ruodittu ja syöty päivällispöydässä, päivällinenhän oli kodin päätapahtuma ja nimenomaan hidas ja nautinnollinen, ja kala oli usein juhlaruoka. Sitten yhtäkkiä katosivat talouksista veitset ja haarukat, ja kalat, nuo kiiltävät, hohtavat taideteokset, ostettiin nyljettyinä ja raadeltuina. Jätteiden joukkoon olivat menneet kalan herkullisimmat osat, posket, silmät, huulet, aivot, maksa, vahvat hartialihakset, lohilta vatsanauha, ja syötiin mauttomimmat keskiruumiin lihakset. Tuhlaus oli hirvittävää, mutta ennen kaikkea gastronomian tappio oli valtava.

Kalan ystävää itkettää.

Kaikki elämää säilyttävä on äärimmäisen epäpopulääriä. Jos kansan ääntä kuunnellaan, ei toivoa ole. Demokratia on kuoleman uskonto. Vain vahvassa tietoisessa vastuunkantajien hallinnossa on toivon siru.

Koululaiset täytyisi opettaa kyseenalaistamaan demokratia, tai ainakin keskustelemaan sitä. Toisaalta on sitten tämä ajatus, että natsismi on paha. Kukaan ei halua keskustella siitä, kuinka loistava filosofia se oikeasti oli. Oliko siinä muutakin pahaa kuin se, että se hävisi toisen maailmansodan?
Mitkä tahansa diktatuurit ovat demokratioita parempia. Suurelta osin kansallissosialismi oli erittäin hieno filosofia
Demokratia on niin epäonnistunut hallintojärjestelmä.

Suomen metsät ovat todellisuudessa niin paljaaksi kuorittuja, niin loppuunmyytyjä, ja ennen kaikkea niin kaukana monimuotoisesta oikeasta luonnonmetsästä, että kielen varat eivät salli ylisanoja.
Vaikka näkökulmani on maailmanlaajuinen ja oma havaintoalueeni Euroopan laajuinen, niin lähinnä sydäntäni on ymmärrettävästi kotimaa. Ja onnellinen sattuma on, onnellinen maailmanselityksen kannalta, että juuri tämä maa on paras esimerkki, tuhoavan kehityksen paras koealue maailmassa.
Vihdoin minä lopullisesti ymmärrän, miksi minä omassa maassani, johon olen sidottu, elän pysyvän kauhun vallassa, miksi minulla on tunne kuin minua koko ajan lyötäisiin nyrkillä naamaan. Ei se johdu pelkästään siitä, että metsät on raadeltu ja rannat alennettu markkinahumuun. Ei se johdu asfaltti- ja betonipintojen suunnattomasta määrästä sinänsä eikä autojen miljoonaisesta kimalluksesta katsoi minne hyvänsä. Se johtuu siitä, että tässä maassa kaikki on raakaa, sileää, räikeää, puleerattua, valmista. Kauheinta on se, että tämä maa on järjestyksen kourissa, täällä on kaikki ojennuksessa. Raivaussaha on työkaluista kammottavin. Joka hiekanjyvään on lyöty ihmisen ylimääräinen omistajamerkki. Suomessa ei ole mitään salaperäistä, ei mitään lempeää, ei missään himmeää hehkua.
Hävittämällä metsänsä Suomi on saanut sen vaurauden pohjan, jonka ansiosta meillä on - muun muassa - kaksi miljoonaa autoa, miljoonia mustanharmaankiiltäviä sähköviihdelaatikoita tuhatta eri lajia ja päättömästi tarpeettomia rakennuksia vihreää maata peittämässä. Vauraus, ylimääräinen raha on myös tehnyt mahdolliseksi kasinotalouden lähes käsittämättömän vehkeilyn, lähes käsittämättömän sosiaalisen epäoikeudenmukaisuuden, jossa golfkenttien, huippuhotellien, lomapalatsien, nurkanvaltausten ja Sveitsin pankkitilien ruletti on tullut ’tavallisten ihmisten’ maksettavaksi. Mutta ennen kaikkea tämän vaurauden ansiosta ihmiset ovat turhautuneempia, työttömämpiä, onnettomampia, itsemurhaisempia, liikuntakyvyttömämpiä, elinkelvottomampia, elämäntarkoituksenhukanneempia kuin koskaan historian aikana. Vihonviimeisen surkea vaihtokauppa.
Tämä on minun isänmaani. Isänmaataan tulee rakastaa. Minä siis rakastan tätä. Rakastan, rakastan, rakastan, vakuutan itselleni. Mitä minä sitten rakastaisin ellen tätä? Pakko on rakastaa, sanomattoman katkera pakko.
Taistelu metsän puolesta on taistelua Suomen puolesta. Kolme neljännesta Suomesta on metsämaata. Miltä metsä näyttää, siltä Suomi näyttää, Suomi on yhtä kuin metsä. Jos metsä on nyljetty, on Suomi vereslihalle nyljetty.
Valtaosa metsäteollisuuden tuotteista on rahdattu, vanhojen aikojen tervasta lähtien, kaukaisiin maihin merten taakse. Suomella on Euroopan siirtomaan asema, sen pinta kuoritaan verille emämaiden tarpeisiin.
Suomen soitten ojitusta on sanottu Euroopan suurimmaksi luonnon tuhotoimeksi 1900-luvulla.
Suomen metsät ovat todellisuudessa niin paljaaksi kuorittuja, niin loppuunmyytyjä, ja ennen kaikkea niin kaukana monimuotoisesta oikeasta luonnonmetsästä, että kielen varat eivät salli ylisanoja. Suomalaista metsätaloutta on verrattu sademetsien hävitykseen. Merkittävän ero on kuitenkin se, että sademetsistä on puolet tai kaksi kolmannesta vielä jäljellä, mutta Suomen metsistä - arktista Lappia lukuun ottamatta - vain 0,6%.”

Maisemana, eloyhteisönä talousmetsä on paljon kauempana todellisesta metsästä kuin vehnäpellosta.
Entä sitten ympäristönsuojelu, ilman lainausmerkkejä? Vastaus on yhtä alakuloinen kuin ehdoton. Se on pidättäytymistä, hellittämistä, supistamista, vähentämistä, purkamista, hylkäämistä, luopumista. Se on kädet ristissä istumista, sivusta seuraamista. Se on säästämistä, kieltäymistä, uhrautumista. Muuta se ei ole, ei mitään muuta eikä koskaan.
Maisemana, eloyhteisönä talousmetsä on paljon kauempana todellisesta metsästä kuin vehnäpellosta.”
Todellisessa suomalaisessa metsässä on kymmenkunta puulajia ja kaikki ikäluokat sirkkataimista 400-vuotiaisiin petäjiin saakka. Siellä on neljännes puista elossa, neljännes keloina, neljännes katkenneina kantoina ja nojokonkeloina, neljännes maapuina pitkällään. Ja suunnattoman rikas tuhansien lajien eloyhteisö kasveja, sieniä ja eläimiä. Ennen kaikkea metsä on pyhättö, jossa ihminen ei riehu eikä revi. Suuren luontokirjailijan Allan Paulinin metsä on paikka, jossa istutaan aivan hiljaa, kunnes kuuluu pienten jalkojen rapina.”
Ehdoton on tuomio Suomen luontoon kuulumattomille petoeläimille, minkille ja supikoiralle, sietämättömälle lisäkuormalle kotimaisten petojen jatkona. Viime aikoina nekin ovat saaneet puolustajia; silloin ovat jo käsitteet lopullisesti sekaisin. Silloin kun eläinsuojelun nimissä niitä puolustetaan, silloin eläinsuojelija on selkeästi luonnonsuojelun vastustaja ja riistan-hoitaja-metsästäjä sen liittolainen.”
Jos meidän onnistuisi palauttaa puupeite taimistoaroillemme takaisin, sekametsä, lehdot ja pökkeliköt yhden puulajin puupelloille, ojikot, rikkaruohot, pientaret, pienkarjat, niityt ja kedot viljelysaukeille, ja vielä umpeuttaa turhat rinnakkaiset tiet ja liian suuret pihakentät ja parkkipaikat, saisimme jättimäisen määrän eläintenkin elämää takaisin.”
Kirjoitus alentuu tuomaan mukaan työllisyysargumentin, joka on tässä ja aina mieletön. Kyllä kai me voimme työllistää koko Suomen kansan ja kaikki maailman ihmiset kaivamaan monttua maankuoren läpi Kiinaan. Ei kysymys ole ikipäivänä työllisyydestä tai työttömyydestä, vaan siitä, onko työ älytöntä, turhaa tai vahingollista. Työttömyys on aina parempi vaihtoehto kuin tuhoisan työn tekeminen. Ja vaikutukset on nähtävä pohjia myöten, vuosituhansien päähän.”
Ravinnontuotannon suhteen olen täysin eri linjoilla kuin fanaattisimmat eläinsuojelijat, jotka vastustavat kaikkea metsästystä ja kotieläintuotantoa. Heidän oppiensa mukaan ihmiselämä olisi mahdotonta puolella maapallolla. Suomessakaan ei suunnilleen Jyväskylän pohjoispuolella maataloudessa voida harjoittaa kannattavasti muuta kuin nurmiviljelyä ja sitä kautta elää maitotuotteilla ja lihalla. Mitenkähän vegaani eläisi Inarissa ja Utsjoella? Jos tapaisin eläinsuojeluaktivistin polttamassa teurastamon tai lihaliikkeen autoa, ottaisin varpushaukkamaisen otteen niskasta ja taluttaisin poliisin pakeille.”
On ihmeellistä, että tämä kansakunnan pieni ja viisas ydin, joka osaa yhdistää tiedon ja tunteen, jaksaa vielä yrittää kauniin ja hyvän säilyttämistä niin pitkään kuin mahdollista, jaksaa vielä painottaa malttia vouhottajien valtavan enemmistön keskellä. Mutta nämä ihmiset jaksavat taistella tuulimyllyjä vastaan, he takertuvat viimeisiin ihmisenraiskaamattoman luonnon rippeisiin, riippuvat kiinni viimeisissä metsän riekaleissa, yrittävät viivyttää loppua, antaa elonkehälle lisäaikaa, vaikka vain sekunnin verran.”

Elämän tuhoutuminen on suoraan ja täsmälleen verrannollinen ihmiskunnan yhteenlaskettuun bruttokansantuotteeseen, eikä mihinkään muuhun.
Kun puhun kehitysavusta, tulee jälleen mieleeni vertaus Jeesus Nasaretilaiseen. Samalla lailla kun hän puhdisti temppelin rahanvaihtajista, samalla lailla Vihreä liike on puhdistettava kehitysapulaisista, sillä heidän mukanaan liike onnistuu luonnonvarain ehdyttäjänä ajamaan kaikkien muiden poliittisten puolueittenkin edelle.”
Missään asiassa järjetön ja itsetuhoinen ihminen ei niin puhdaspiirteisesti ja yksiselitteisesti kaiva omaa hautaansa kuin pakolaisten vastaanotossa. Ennen kaikkea muuta kansainvälistä yhteistyötä olisi kaikkien valtioiden solmittava sopimus, joka kieltää kuolleen maan väestön uudelleensijoittamisen, joka takaa myös väestön menehtymisen sitä mukaa kuin tuottava maa-ala menetetään.”
Sitä vastoin ei useinkaan huomata, että teollisuusmaiden vaurasta väestöä ja sen kuormitusta kasvattavat kaikkein kiivaimmin köyhistä maista saapuneet siirtolaiset, joiden syntyvyys noudattaa heidän lähtökulttuuriensa tasoa tai sosiaalihuollon korkeamman tason ansiosta ylittääkin sen. Matti Kuusi koetti jo kauan sitten muistutella, että ei pidä tuijottaa saapuvien siirtolaisten lukumääriin rajoilla, vaan heidän lastenkamareissaan sen jälkeen.”
Ei ainakaan missään nimessä saa köyhien maiden ihmisiä kuskata tänne. Tullessaan länsimaisten lihapatojen ääreen heidän kuormituksensa luonnolle kymmenkertaistuu.”
Eurooppa on kaikista maanosista ylivoimaisesti tiheimmin asuttu ja tupaten täynnä. Tänne ei missään tapauksessa pitäisi tuoda yhtäkään ihmistä muista maanosista, vaan rajat pitäisi saada kiinni jo Välimerellä. Maailmassa on 7,5 miljardia ihmistä, joten enää ei pidä ajatella yksilöä, vaan sitä, jäävätkö ihmislaji ja inhimillinen kulttuuri lainkaan jäljelle. Yksi naula ihmiskunnan ruumisarkkuun onkin lajisolidaarisuus. Nykyisin ihmisten pitäisi vähintäänkin pysytellä sillä alueella, mihin he ovat alkujaan syntyneet.”
Kasvun sijaan talouden pitäisi antaa romahtaa. Mitään talouskasvun kaltaista ei olisi saanut olla 1950-luvun jälkeen. Elintasomme ylittää kaikki järjelliset mitat, ja se pitäisikin pudottaa pieneen osaan nykyisestä.”
Istuin silloin linja-autossa, kun kuulin radiosta, että hallitus on kieltänyt autourheilun. Oli vähällä, etten purskahtanut itkuun ilosta.
Kasvua, kehitystä ja edistystä ei saa esiintyä millään elämän alueella .[3]
Homo sapiens, narrimainen nimi. Typerin maan päällä elävä laji on tää ihminen!
Ihminen on evoluution erehdys.”
Yhdeksän kymmenestä ihmisestä ei ajattele lainkaan eikä koskaan. Yhdeksänkymmentäyhdeksän sadasta ajattelijasta ajattelee ristiriitaisesti ja virheellisesti. Yhdeksänkymmentäyhdeksän sadasta johdonmukaisesta ajattelijasta ajattelee niukasti, puolitiehen, useimmat eivät siihenkään asti. Kunnianhimoa esiintyy huomattavan vähän ajattelun alueella.”
Meidän on pakko oppia näkemään, kuka on ihmiskunnan vihollinen ja kuka sitä rakastaa. Meidän on pakko käsittää, että ihmiskunnan arkkivihollinen on Äiti Teresa, joka kulkee Etelä-Amerikan slummeissa paavin lähettiläänä saarnaamassa syntyvyyden rajoittamista vastaan ja pakkoauttaa henkiin massoittain riutuvia lapsia Intian ja Afrikan nälkäalueilla. Heidän miljoonissaan hän kasvattaa tulevan kärsimyksen ja nääntymiskuolemien aikapommia suunnattomiin. Tällainen kauhea ihminen rakastaa intialaislapsen suurissa silmissä omia tunteitaan; hän tuskin tietoisesti vihaa ihmiskuntaa ja elämää, mutta mistään mitään ymmärtämättömän tiedottoman pahuuden ruumiillistumana hän matkaansaattaa elämälle mittaamatonta onnettomuutta.”
Mitä tehdään, kun sadan matkustajan laiva on äkillisesti uponnut ja vain yksi kymmenen hengen pelastusvene on saatu vesille? Kun pelastusvene on täynnä, yrittävät ne, jotka vihaavat elämää, kiskoa siihen lisää haaksirikkoutuneita ja upottaa kaikki. Ne, jotka rakastavat ja kunnioittavat elämää, lyövät laivakirveellä partaisiin takertuneet liiat kädet poikki.”
Kuinka kukaan voi katsoa niin mielettömästi, että ihmishengellä on sama arvo ja sama moraali riippumatta lukumäärästä? Minusta on selviö, että jokaisen uuden lapsen syntyessä jokaisen maailman ihmisen arvo hivenen putoaa.”

Elämän tuhoutuminen on suoraan ja täsmälleen verrannollinen ihmiskunnan yhteenlaskettuun bruttokansantuotteeseen, eikä mihinkään muuhun.”
Tosiasiassa olen aina kärsivällisesti painottanut myös ihmisessä piilevää arvokasta ja hyvää - sitä mitä uutta ihmislaji on evoluutioon lisännyt. Olen korostanut sekä tiedettä, taidetta, filosofiaa, aatetta ja sivistystä että lähimmäisenrakkautta soveltavia yksilöitä ja pikku vähemmistöjä.”
Jokainen syntymättä jäänyt lapsi ja jokainen köyhästä maasta kerskakulutukseen tunkeutumatta jäänyt siirtolainen antaa elämälle lisäaikaa.”
En osaa koskaan käsittää kahta ihmistä samanarvoiseksi, toinen on aina arvokkaampi kuin toinen. Ja hyvin monen ihmisen arvo on miinusmerkkinen, joskus valtavasti miinuksen puolella. On ihmisiä, jotka sekä omassa elämässään että välillisen vaikutuksen kautta tuhatkertaisesti ylittävät yhdelle ihmiselle laskettavan ’ympäristövaran’, vähentävät suunnattomasti luonnon rikkautta, törsäävät luonnonvaroja. Ja läpeensä myrkyllisiä, moraalin ulkopuolella eläviä, sanan kiistämättömimmässä merkityksessä rikollisia ihmisiä, jotka aiheuttavat ääritapauksissa hirvittävästi mielipahaa lajitovereilleen. Mitä mystiikkaa, mustaa magiaa on takana siinä, että tällaisilla olennoilla on täydet ihmisoikeudet?”
Tosiasiassa Yhdysvallat on maailmanhistorian valtavin aggressiivinen imperiumi, jonka sotilastukikohtien kartta kautta maanpiirin huimaa katsojaa. Niistä käsin se levittää taloudellista ja kulttuurillista maailmanvaltaansa häpäisemällä, alistamalla, nitistämällä. Se rahoittaa ja aseistaa kaikissa maanosissa mielisiään hallituksia ja sissiliikkeitä, milloin toista milloin toista, järjestää niiden kuolemanpartioita toisinajattelijoita likvidoimaan, tarvittaessa käy itse suoraan sotaan. Vanhaa ylpeää Irakia se pommittaa vuodesta toiseen, tuolloin tällöin, muistutukseksi. Se on kaikkien aikojen roistomaisin roistovaltio. Joka tuntee maailmaa ja ymmärtää kytkentöjä, voi helposti kuvitella, miten kolossaalista inhoa Yhdysvallat turmeltuneena, pöhöttyneenä, lamauttavana, tukahduttavana, herättää koko kolmannessa maailmassa - ja myös länsimaiden ajattelevassa vähemmistössä.”
Jokainen toimi, joka häiritsee maapallon elämää tuhoavan länsimaisen kulttuurin kehitystä, on myönteinen.”
Juutalaisia kuljetettiin kaasukammioihin keskitetysti täyteen lastatuissa junissa, tuhoamatta heidän kiinteistöjään, ja uskoteltiin, että heille järjestettiin työleirille saavuttua peseytymis- ja hygieniatarkastus suuressa pesuhallissa. Jos joku tiesi tai aavisti, mistä oli kysymys, ja yritti väkijoukossa hälyttää, hänet talutettiin diskreetisti rakennuksen taakse ja ammuttiin äänettömällä pistoolilla niskaan (Genackschuß). Pääosa juutalaisista tajusi vain muutaman minuutin ajan kuolevansa, kun tehokkaaksi kehitetty kaasu laskettiin halliin. (Lähteenä mm. Rudolf Höss, Auschwitzin komendantti.) Ekotaseen kannalta ihanteellista oli vielä ruumiiden hyötykäyttö, hiuksia myöten. Jos verrataan Stalinin hallinnon vastaavaa saavutusta, niin sehän voitti natsit karkean arvion mukaan lähes 4–1 (20 miljoonaa vastavallankumouksellista viittä tai kuutta miljoonaa juutalaista vastaan). Mutta heidät kerättiin yksitellen aamuöisin klo 3–4 Neuvostoliiton lukemattomista taajamista suureen määrään pakettiautoja,joissa oli teksti ’Leipää’. Mikä valtava polttoaineen ja kaluston haaskaus ja päästöjen määrä. Teloituksetkin tapahtuivat hajallaan ja epäkäytännöllisesti. Kaikkein kammottavin oli kuitenkin Britannian ja Yhdysvaltain vuosina 1943–45 toimeenpanema kolmas kansanmurha, kahden ja puolen miljoonan naisen, lapsen ja vanhuksen surmaaminen Saksan sadoissa kaupungeissa. Muun muassa Jörg Friedrichin Suuri palo kuvaa, kuinka operaatio vaati valtaisan sotatarviketeollisuuden ja ensin tuhansia alas ammuttuja lentokoneita ennen kuin saksalaisten ilmapuolustus murrettiin. Vähitellen sitten kehitettiin täydellinen menetelmä. Ensimmäiset lentolaivueet valaisivat kohteeksi valitun kaupungin, seuraavat raunioittivat sitä massiivisilla korttelinsärkijöillä ja kolmannet saivat suunnattomalla määrällä palopommeja aikaan tulimyrskyn, joka surmasi kaikki asukkaat pommisuojissakin. Toisin sanoen kaasukammioihin verrattuna silmitöntä materian ja energian tuhlausta, ilmakehän ja maaperän vaurioittamista (ja moninkertaisesti enemmän inhimillistä kärsimystä, joka lankeaa ekologiatarkastelun ulkopuolelle).”
Jos joutuisin piirtämällä kuvaamaan käsitettä ’kansa’, piirtäisin pelkän ammottavan suun, mölisevän suun”. Näinä päivinä Suomen Yleisradio on toistuvasti esittänyt kuulokuvaa, jossa Perussuomalaiset-puolueen puheenjohtaja, sivistymättömyyden ruumiillistuma, huutaa suoraa huutoa: ”Nyt saatiin iso JYTKY!” – ja tätä seuraa kuulijoiden valtaisa mölinä. Kaikkialla on todettu, että nyt saatiin kansan ääni kuuluviin; sen uskon. Perussuomalaisten ohjelma vaatii kansainvälisestä ilmastopolitiikasta irrottautumista, kullankaivuun, uraanikaivosten ja turpeentuotannon kaikkien esteiden poistamista. Riistan ja petoeläinten kaadot ”kansan käsiin, pois Helsingin ja Brysselin herroilta”. Luonnonsuojelujärjestöiltä valtionapu pois. ”Eläimiä on suojeltava eläinsuojelijoilta ja luontoa luonnonsuojelijoilta.” Toden totta, sanat ”kansa” ja ”roskaväki” ovat synonyymejä.
Homoseksuaalisuus on siten positiivinen ilmiö, että se vähentää syntyvyyttä miesparien osalta. Mutta valitettavasti lesbot, onnettomat, melkein aina hankkivat lapsia tavalla tai toisella.”
Sana  ihmisoikeudet  on mulle todella punainen vaate. Mä puhun kyllä vain ihmisen velvollisuuksista. [3]
Ja kaikesta huolimatta toivon, kun vanhenen, rukoilen palavasti, että varjeltuisin loppuun saakka kuolemansynniltä nimeltä suvaitsevaisuus. Että varjeltuisin ikinä rantautumasta tuolle suloiselle pumpulirannalle, jolla velttouden ja helppouden seireenit ihanasti laulavat. Että en koskaan lakkaisi tuomitsemasta vääriä ja vahingollisia asioita, vääriä ja vahingollisia ihmisiä.”
Vanhuus yllätti minut täysin surkeudellaan, siinä ei ole kerrassaan mitään hyvää. – – On vanhuudessa yksi hyvä puolikin sentään. Näkee enemmän, kun on pakko kulkea hitaasti.”
Vihreällä tulee ennen kaikkea olla hauskaa, kivaa, kliffaa. Mielenosoituksiin mennään, jos reitin pituus on kohtuullinen ja sää poutainen [3]
Vihreällä liikkeellä on yksi mahdollisuus miljoonasta. Kaikki muut liikkeet ajavat tuhoon kuin teuraat. [3]
En tunne enää pettymystä siitä, että vihreä liike ajaa joutavia asioita, samoin kuin muutkin puolueet [3]
Hitler-Jugendin nuorissa, jotka kansallispuvuissa vaelsivat vuorilla vaalea arjalainen tukka hulmuten ja haitarin soidessa, tiivistyy se, mitä pidän natsismissa loistavana.” [2]
On tunnustettava se palvelus, minkä tuo filosofia jo 30 vuotta sitten teki vapauttaessaan maapallon kymmenien miljoonien ylensyövien eurooppalaisten kuormituksesta, niistä kuuden miljoonan lähes ihanteellisen kivuttomalla, ympäristöä haittaamattomalla tavalla.”[2]
Lauseparteen armeijassa tehdään miehiä kätkeytyy eräs kansakuntamme ja ihmiskunnan suurimpia onnettomuuksia.”
Luulisi, että ainakin rauhanjärjestöt ottaisivat onkeensa tiedon, että toisen maailmansodan jälkeen liikenne on vaatinut selvästi enemmän ihmisuhreja kuin käydyt sodat yhteensä. Vaatimus yksityisautojen takomisesta auroiksi ja lapioiksi lankeaisi luonnostaan.”
Jos valtiollinen poliisi hakisi minut kello kolme aamuyöllä, niin kuin monen muun kaikkialla maailmassa, niin minä ainakaan en nouse autoon kuin mullikka, vaan lyön, potkin ja puren.”
Pidin kerran koemielessä ehjää turskaa kolmepäivää hattuhyllyllä ja se oli edelleen oikein hyvää, kun söin sen.”[8]
Kun elämänympäristöstä ja etenkin nuoren yksilön kasvuympäristöstä häivytetään monimuotoisuus ja tasapainoisuus, kun hänen aistinsa huumataan jatkuvilla meluärsykkeillä ja hänen rytminsä sekoitetaan räikeällä, ylivahvalla keinovalolla, ihmisen tajunta kaventuu, syntyy sokeita ja kuuroja, virikeköyhiä ja kovia ihmisiä. Heidän tunneasteikkonsa on suppea, eivätkä he edes tiedä olevansa sokeita, koska heidän silmänsä ovat aina olleet pimeinä.”
Minä olin nuorena ehkä vähän tutkijakin, mutta kyllä tutkimukset, havaintojen kirjaaminen ja lintujen rengastaminen sitten olivat aina hämäystä sekä itselleni että muille. Niiden takana minä olen voinut kulkea luonnossa, ihailla sitä, elää luonnossa.”

Mutta voiko olla sen arvottomampaa, roistomaisempaa tointa kuin nikkaroida turhuutta maailman merille, haaskata viimeisiä luonnonvaroja loistoristeilijöihin, joissa ihmiskunnan elähtäneimmät haaskat viskihuuruissaan kyntävät Karibianmerta ympäriinsä?
Hyvä alku ihmiselämään on lapsella, joka saa vapaasti nuohota ja nuoleskella lattialla, pihalla, kadulla ja tunkiolla. Elämäni aikana on kaikki elintarvikkeet vuorollaan julistettu myrkyllisiksi. Itse olen kiteyttänyt kaikki ravinto-opilliset riidat, lihat, kasvikset, suolat, voit ja sokerit, yhteen kaikenkattavaan lauselmaan: jos et syö, kuolet, ja jos syöt, pysyt hengissä. Selvennykseksi riittää, että kappaleita, jotka vaurioittavat hampaita tai suolen seinämiä, kuten rautanauloja ja lasinsirpaleita, tulee välttää.”
Mistä ajanhenki syntyy, mikä tai kuka luo yhteiskunnan arvot? Vastaus on monihaarainen, siitä on kirjoitettava kirjoja eikä lehtikolumneja. Lyhyestikin voidaan nostaa esiin yksi merkittävä tekijä, tiedonvälittäjät, toimittajat - uskomattoman vastuuntunnoton, viheliäinen ja vahingollinen ammattikunta. – – Toimittaja ei ole pelkästään sopuli ja apina, muodin perässä juoksija, laumana toinen toisensa kopioija. Toimittaja myös luo muotia, arvoja. Tämän aikakauden toimittaja repäisee päivän uutistensa pääaiheeksi Luxemburgin keskuspankin peruskoron noston 0,1% prosenttiyksiköllä.”
Mutta voiko olla sen arvottomampaa, roistomaisempaa tointa kuin nikkaroida turhuutta maailman merille, haaskata viimeisiä luonnonvaroja loistoristeilijöihin, joissa ihmiskunnan elähtäneimmät haaskat viskihuuruissaan kyntävät Karibianmerta ympäriinsä?”
Pääasia on, ettei keskivertoihmistä päästetään määräämään. On naurettavaa ajatella, että ihminen tietäisi, mikä hänelle itselleen on parhaaksi.”
On lukemattomia kertoja eri yhteyksissä esitetty otaksuma, että maailma olisi parempi, hitaammin tuhoon ajautuva, jos ’valta’ olisi naisilla, jos poliittinen johto, päätöksenteko, hallinto, talouselämä olisivat naisten käsissä. Minusta todellisuus, havaintoaineisto tukee otaksumaa.”
Ja historia toistaa itseään: tällä hetkellä on Suomessakin ’fasistien’, vanha- ja uusnatsien herjaaminen ja vaino, sananvapauden ylevät periaatteet räikeästi sivuuttaen, täysin identtinen 1930-luvun kommunistivainojen kanssa. Erona on vain se, että kansallissosialistien valtakaudesta on kulunut 55 vuotta ja heidän kauhistelunsa nyt jo pöyristyttävää farssia.”
Kun pääkaupungissa vuosi tai pari sitten avattiin uusi tavaratalo nimeltä Gigantti, joka lupasi monenvärisiä välineitä sikahalpaan hintaan 9,90; 99,90 ja 999,90; parkkikenttien peltikuoriaislautat ulottuivat taivaanrantaan, ja niiden lomassa kiemurtelevat kymmentuhantiset ihmisjonot löivät laudalta kaikki vanhan kunnon Neuvostoliiton ennätykset. Kun katselin noita lehtikuvia, huulilta purkautui tuskainen parahdus: ’Ei demokratiaa, taivaan tähden, ei demokratiaa! Ei yleistä äänioikeutta, ei ikinä! Ei, ei, ei!’”
Ihmettelen Kokoomus-puoluetta. Vielä 50-luvulla se oli sivistyneistön puolue, jossa kuunneltiin professoreita ja siellä oli vahva maataloussiipi. Nyt se ei ole edes konservatiivinen puolue, vaan pelkkä liikemiesten pelinappula.”[8]
Kävin äskettäin saunassa Valkeakoskella ja päätin, että se oli elämäni viimeinen sauna.”

Kenelläpä kynäilijällä ei olisi hyväätarkoittavia ystäviä, jotka yrittävät elähdyttää hänessä vanhanaikaista uskoa kirjaan ja patistavat häntä kokoamaan kirjoituksiaan yksien kansien väliin. Omia ystäviäni vastaan olen väitellyt sitkeästi ja menestyksellisesti monta vuotta, mistä täten lausun itselleni lämpimät kiitokset.
Olen todistellut, että nykyajan vimmattuun kirjojen tulvaan on typerä ja epätoivoinen yritys lähteä tungeksimaan: ihmisethän — ne harvat jotka ylimalkaan vielä lukevat kirjoja — uivat kirjoissa korviaan myöten. Ja joka tapauksessa tavoitetaan laajalevikkisten viikkolehden, sanomalehtien, radion ja television välityksellä moninkertaisesti suurempi lukijamäärä kuin mielipidekirjojen pikkuruisilla painoksilla, jotka nekin pyrkivät kellastumaan kustantajan varastoissa. Mutta ennen kaikkea en ole voinut vakuuttua siitä, että luonnonystävällä olisi moraalista oikeutta iskeä sellaista lovea metsiimme, jota kokonaisen kirjan kuluttama paperimäärä merkitsee. Säännöllisesti ilmestyvissä lehdissä asia on toinen — niiden palstatila on vakio ja jokainen julkaistu kirjoitus pudottaa jonkin toisen julkaisukynnyksen alle, mikä tietysti on kaikinpuolinen helpotus.
Mutta vuodet ovat vieneet luonnonystävältä ylpeyden niin kuin kaiken muunkin. Samalla kun ne ovat osoittaneet todellisuuden ajautuvan yhä vinhemmin poispäin kaikista ajattelevan ihmisen unelmista, ilman vähäisintäkään valopilkkua, samalla ovat taistelumieli ja usko ihmiseen korvautuneet ennenaikaisen vanhuuden toivottomuudella, väsymyksellä ja katkeruudella. Ehkä tämä on helpotuskin: niistä rääsyisistä repaleista, mitä tällä hetkellä on Suomen metsistä jäljellä, ei totisesti enää kannata huolta kantaa. Eihän millään muullakaan enää ole mitään väliä, menkööt yksin tein nämä jututkin painoon — kun kustantajakin on kyllin yksinkertainen luvatakseen ennakkopalkkion myynnin suuruudesta riippumatta. Maitoa ja paitoja tarvitsevat lapset vielä silloinkin kun isän maailma on nurin niskoin.
Totta puhuen minua hävettää tässä liiketoimessa vähiten se, että kirjoitukset on koottu 10 vuoden ajalta ja että osassa niistä on vanhahtavuuden vaikutelma selvä: ajateltakoon vaikkapa vain keskustelua rauhanasiasta ja aseistakieltäytymisestä 1960 ja 1971 — ero on totisesti huikea. Eikä minua häiritse paljon sekään, että moni asia on myöhemmin sanottu paremmin: aatehistoria kiinnostaa sekin jotakuta, ja voi olla jotakin mieltä todeta milloin moni asia on sanottu ensimmäisen kerran. Päinvastoin olenkin jättänyt juuri viimeisten vuosien aikaansaannokset käsikirjoituspinkasta pois, sillä enemmänhän minua yhäkin viehättävät varhaisempien aikojen optimismin
pilkahdukset (ja kukapa ei omaa nuoruuttaan ihannoisi) kuin nykyvuosien musta toivottomuus. Pessimisti ja nihilisti on nykyhetkellä toki aina verrattomasti rehellisempi ja selvänäköisempi kuin optimisti, mutta hänen osansa on liian raskas sekä hänelle itselleen että hänen lukijoilleen.
Niinpä niin, kirjoitelmat on melkein kaikki aikanaan julkaistu jossakin, useimmat Ylioppilaslehdessä tai Suomen Kuvalehdessä, jokunen Rauhaa kohti -lehdessä, Parnassossa, Uudessa Suomessa, Helsingin Sanomissa, tai puhuttu radiossa. Nyt kahlatessani paperinippua läpi olen laiskuuttani tehnyt vain muutamia tyyliparannuksia ja selvennyksiä ja korjannut pari asiakömmähdystä.
Kokoelman alkuun — vastoin kustantajan ja kaikkien järkevien ihmisten neuvoa — sijoittamani unelma ansaitsee erityisen huomautuksen. Se on kuin onkin ainoa kuvitteellinen kirjailuyritykseni pikkupoika- aikojen jälkeen ja kaunokirjallisena suorituksena toki kovin avuton: eihän se asiaproosan kirjoittajalta niin vain käy. Mutta sittenkin Haapasillan kesäpäivähaaveeni mielestäni kuvittaa sanottavaani siitä, minkälaatuisella ihmiselämällä olisi ollut sekä arvoa että tulevaisuutta, joltakin kantilta paremmin kuin asia-artikkelit kaikkine perusteluineen. Ja onhan se samalla tehokas keino karkottaa epätoivotut lukijat, Helsingin kapakoiden kulttuurikeikarit ja muut pölkkypäät, jotka pelkäävät vilpitöntä naiiviutta enemmän kuin tyylikästä kyynillisyyttä. Juttu on muuten syntynyt hassunkurisessa tilanteessa, Mainostelevision esittämään automatisoidun tulevaisuuden maailman kauhuja kuvaavaan ’Pilvenpiirtäjät’ -filmiin oheistekstiksi.
			 
Heinäkuun päivä Haapasillassa
Haapasillan Matti-isäntä herää heti kun aamuaurinko salmen takana saa säteensä ikkunanpielen ohi kamariin ja ampuu häntä silmään pihlajanlehvien läpi. Kello taitaa olla viiden maissa.
Matti on heti tilanteen tasalla: tämä on hänen päivänsä. Onhan toki kesä kokonaankin täynnä jännitystä ja elämisen iloa, mutta nämä välikaudet ovat sittenkin parhaimpia. Eilen tulivat heinät kaikki keppiin — kova loppukiri pidettiinkin melkein puoleenyöhön, tytötkin heiluivat oikein tosi kilpailun hengessä; mutta Marjan ne komensivat kyllä lättyjä paistamaan melkein heti kun se iltalypsyltä mukaan kerkesi. Vieläkin tuntuu mahassa myöhäisten kekkerien paine — eivät taida ihan turhaan lehdissä kirjoitella iltasyömisen vaaroista. No, kyllä meikäläisellä sen puoleen maha pian alenee. Kahdeksansataa seivästä on pystyssä — kohtalainen tulos, kyllä sillä taas ensi kevääseen päästään, ellei salama latoja polta. Ja hyvinä tulivat etupäässä — varsinkin Pitkänniityn ja Etuvainion niin kuivina, että melkein olisivat suoraan latoon kelvanneet. Hakaportin ensimmäiset seipäät nyt ovat vähän tuoretta tavaraa, kun alkukuusta sataa roiskutteli ikävänlaisesti.
Mutta mitäs menneistä — heinä on kepissä ja kuivaa että rohisee, nyt on rästitöitten aika. Ja se on parasta: kun on erilaisia töitä ja pikku välihommia jos minkälaisia — saa suunnitella ja järjestellä, jakaa työt ovelasti perheen kesken ja panna luistamaan. Ohimenevä vilun väristys käy Matin lävitse housuja jalkaan kiskoessa: mielessä käväisevät ne pari vuotta, jotka hän ukon vielä hoidellessa mökkiä kierteli maailmalla: tehdas kellokortteineen, verstas mestareineen ja tyhjänpäiväisine kavereineen, iänikuisesti samoine joutavine puheineen — vieläpä se toimistokin, johon hän välillä ihmeen kaupalla erehtyi, muka harjoittelijaksi. Paperien kahinaa, kirjoituskoneiden rätinää aamusta iltaan — juuri yhtä hauskaa kuin olisi täyttänyt veroilmoitusta päivästä ja kuukaudesta toiseen. Ei niin mitään omaa, ei valtaa, ei vastuuta. Se ei ollut valkoisen miehen elämää, ei totisesti. Mutta antaapahan sitten arvoa tälle kahta vertaa enemmän, kun nekin riemut tietää.
Mattia hymyilyttää, kun Marja nukkuu kaikessa rauhassa, huokailee pitkään tavanomaisessa kippura-asennossaan, ei havahdu vaikka aurinko killittää kuumana toiselle poskelle ja hän kahistelee arastelematta vaatteitaan vieressä. Ja vaikka kukkokin kiekuu armottomasti. Ja vaikka Marjalla on omallekin kohdalleen tiedossa juhlapäivä heinäurakan jälkeen — mattopyykki ja leipominen, ja illalla Saarensalon väen vierailu — kaikki asioita, jotka on helppo huomata Marjalle mieluisiksi. Mutta hyväpä on, ettei vaimo ole luotu turhan jännittäjäksi, hyvillä unenlahjoillaan se juuri kestää ja jaksaakin. Eihän ole syytäkään ruveta vielä heräilemään, tunti on vielä aamulypsyyn. Matti itse myöntää, että hänessä on vähän hätähousun ja pingottajan vikaa — hänellä on paha tapa ajaa itsensä niin kuitiksi syyskyntöjen loppuun mennessä, että virkoaa kunnolla vasta joulupöydässä. Mutta siitä alkaen onkin kunto aina pysynyt kovana seuraavaan syksyyn, vielä toistaiseksi kumminkin — saa sitten nähdä, milloin alkaa tuntua että täytyy hellätä. Kunnon työnteon iloa hän ei kumminkaan suostu jättämään, muuta kuin pakon edessä. Eiköhän sitä silti hyvinkin jaksa niin kauan että Osku on valmiina astumaan remmiin — vai sattuisiko jo ennemmin semmoinen vävy, jolle työn puskeminen maistuisi.
Matilla on päivän lukujärjestys jo tarkoin mietittynä, mutta kun hän astuu kasteiselle pihalle, tekee mieli sittenkin poiketa ohjelmasta. Kuhankeittäjä huiluttelee kiihkeästi Lammassaaren puolella — eikös hän jo kamarissa kuulostellutkin, että jotakin muutakin sieltä kuuluu ulkoa kukonkieunnan lomasta. Kumma elävä sekin — laulaa korkealla äänellä vielä heinäkuun lopulla, vaikka kaikki muut linnut ovat jo lakossa. Korea ja koreaääninen lintu, mutta aikamoinen harmin aihe tavallaan: pikkupoika-ajoilta se on joka kesä viheltänyt kotirannoilla, mutta ei ikinä ole pesäänsä hänelle paljastanut. Saisipa arpajaisvoiton, niin paikkaisi jonakin kesänä miehen viikoksi tuuraamaan talon töissä ja etsisi Oskun kanssa väkisin kuhankeittäjän salat julki.
Niin, kuhankeittäjä kutsuisi kovasti venerantaan ja katiskoille salmenpielten ruohikoihin. Eihän niissä mitään yllätyksiä olisi, hyvä jos niukka ahvensoppa karttuisi näin kesäsydämenä, mutta sittenkin tuntuisi vähän petokselta Oskua kohtaan livahtaa näin aamuvarhaisella yksikseen järvelle. Eletään vielä tämä päivä possulla ja kevään suolalahnalla ja jätetään kalareissu iltaan — Saarensalon Pekka lähtee mielellään mukaan, katsotaan katiskat ja lasketaan vihdoin heinäkiireen jälkeen taas verkotkin, eihän tämä ole ollutkaan oikein täyttä ihmisen elämää viime viikkoina, kun ei ole tuoretta kalaa riittänyt joka päivälle.
Matti torjuu houkutuksen ja lähtee kirveen ja lankakimpun kanssa Etuhaan aitaa tarkastamaan — se on siinä kunnossa, että juuri ja juuri vasikat ovat vielä pysyneet poissa puutarhasta; niin kauan kuin rantaheinikot ovat vielä jotenkuten vehmaina . . . Matti silmäilee aidalta Hirvinotkon nousevaa haavikkoa, joka on hänen silmäteränsä. Sehän kasvaa ihan silmissä — muutaman vuoden päästä saa jo tulitikunostajalta hyvät koulurahat lapsille. Jokusen isomman hän on kuitenkin päättänyt säästää tikoille pesäpuiksi — sen verran täytyy pienelläkin tilalla olla varaa ylellisyyteen. Mutta noista Mäkiahteen vanhemmista haavoista täytyy tänään iltapäivällä jossakin välissä keritä kaatamaan pari — ehtivät sitten hyvin kuivaa syksyksi, jolloin saunan lauteet tulevat uusittaviksi.
Matin palatessa pihaan aamuvellin toivossa on Marja jo tien suussa menossa käsikärryineen, tonkkineen ja ämpäreineen ja kuuluu huutelevan tyttöjä ja Oskua aitoista hereille: »Pian tytöt jo porsaita ja kanoja ruokkimaan —ja heti kun kerkiätte niin niitätte muutaman sylyksen pientareilta lammashakaan — lampailta rupeaa jo näillä poudilla ehtymään. Ja Osku saa kaataa niille muutaman lepän.»
Tytöt ehtivät työntyä valmiiseen vellipöytään melkein siinä samassa ja Matti aloittaisi mielellään keskustelun päivän työnjaosta, mutta kuopuspoikaa ei näy missään. »Osku taisi hiippailla jonnekin jo ennen herätystä», arvelee Ritva, »ei se kai ollut äidinkään käskynjakoa kuuntelemassa.»
Samassa Osku tömistelee sisään, silmin nähden tohkeissaan: »Hei isä, nyt se on selvää, että Louhimäen metsäsianpesässä asutaan. Siellä oli sammalet ihan eri asennossa kuin illalla.» »Vai siellä sinä ehdit jo laukata», ihmettelee Matti, »— no, se tietää aikamoista menoa Huhtaniityn kauroille siinä alapuolella — mutta minkäpä sille mahtaa, se on niitä maatalouden lisäveroja, eikä ainoita. — Mutta kuulkaas, nyt on joukolle urakkaa, kun on heinätouhussa jäänyt kaikki rempalleen. Äidin kanssa ajateltiin, että lanttumaa ja turnipsi saa jäädä loppuviikkoon, mutta tuo porkkanamaa alkaa olla jo häpeä ihan pihaportilla — Kun saarensalolaisetkin tulevat illalla. Leenan vuorohan on tänään saattaa maidot autolle äidin kanssa — ja tuo posti samalla. Mutta Ritva ja Osku porkkanamaalle, saatte sen aamiaiseen selväksi. Ja iltapäivällä kaikki kolme Haukkakallioille mustikkaan — tässä tekee jo tiukkaa, että saadaan hillot ja soppamarjat tällekin vuodelle. Tai pitäisiköhän teidän sittenkin ensin poiketa Teerisuolla katsomassa, vieläkö saisi lakkoja vai joko ovat varisseet — mitä senkin ihanuuden täytyy osua aina niin jetsulleen juuri kiukkuisimpaan heinäaikaan! Mutta Leena — sinä vanhimmaksesi, älä nyt rupea kapinoimaan, kyllä sinä olet tarpeeksi reipas tyttö lantakuskiksi. Kun tulet Hakalasta, niin vedä haalarit niskaan, hae tamma ja ota talikko ja lantareki ja ajele makkilanta Peräniityn ruismaalle, minä menen sinne ruunan kanssa nyt heti ja kynnän sen vielä kerran nurin, että saadaan loputkin ruohonjuuret vielä poudalla hengiltä. Saadaan sekin lantajuttu pois päiväjärjestyksestä — kyllähän se vähän näin kesäkuumalla lemuaa kun pöyhitään, mutta tervettä hajua se on —ja asettuu jo illaksi.»
»On siinä mulla isäukko, määrää makkilannan ajoon juuri tanssi-illan päivänä», tytär irvistelee. »Vaikka oikeastaan, parhaitenhan se näin heinäkuussa käykin — tarkenee pelkiltään haalareissa eikä saa hajua muihin kamppeisiin, olkoon menneeksi. Ja järvessä kestää liota niin pitkään, että pääsee entiselleen rexonaraikkaaksi hiusjuuria myöten. — Mutta jokos tuolla työntää Laurilan Sirkka mattokärryjään — vaikka hyvin tietää, että äiti on vasta lypsyllä. Kyllä ne ovat hanakoita sen mattopyykkinsä kimppuun kuin mullikat kesälaitumelle — sen arvaa, mikä puheenpajatus päivällä rannasta kuuluu. Saa nähdä, tuleeko meikäläinen yhtä hassuksi parinkymmenen vuoden päästä. No, joutaa Sirkka laittamaan tulet padan alle valmiiksi.»
Aamiaisen alla pihaan ilmestyy hikistä väkeä — Matti ja Leena kesantomaalta, Ritva ja Osku porkka-napenkeiltä. Päätetään painua uimaan ennen syömistä. Äiti on kiivennyt rannasta ruokaa valmistelemaan ja tulee mukaan, mutta Sirkka suostutellaan tupaan kattiloita valvomaan, että saadaan rauhassa viettää hetki kylpyläelämää — kun ei ole tullut uimapukujakaan näille rannoille hankituksi.
Leena kertoo kumman uutisen: postimatkalla Hakalan ja Seppälän välillä oli tiellä ajellut aivan outo auto ja siinä pari ventovierasta miestä — semmoista ei satu näillä kulmilla kesäsydämenäkään monta kertaa. Ei se ollut metsänhoidonneuvojan, ei eläinlääkärin eikä vakuutustarkastajan, ei edes se tuttu Pohjanmaan kauppias, joka on tavannut kiertää pari kertaa kesässä. No olkoon mikä oli. Helle on jo ankara näin ennen puoltapäivää ja vesi kuin vastalypsettyä maitoa. Mutta juuri veteen kahlattaessa kuuluu salmelta ruikuttava ääni — palokärki, sateen ennustaja.
Matin mielessä on jo aikaisemmin käväissyt synnillinen ajatus —jospa pouta päättyisi, että jatkuisi näitä välipäiviä vielä vähän aikaa eikä tarvitsisi heti loppuviikosta ruveta heiniä sisään ajamaan — ja oikein kova sadepäivä olisi ainoa, jolloin ilkeisi vähän huokaistakin. Ja pääsisi tietysti odelmakin mukavasti alkuun. Nyt hän on melkein hyvillään ja etsii silmillään ruikuttajaa, joka selvästi on tulossa saaresta manterelle. Mutta Osku on tarkempi ja keksii ensimmäisenä: tuolta se tulla laahustaa. Kaikki pysähtyvät katsomaan mustaa lintua, jonka siipien vouhotus kuuluu selvästi tyynessä ilmassa. Äiti rupeaa nauramaan: »Että pitääkin linnun lentää noin laiskasti — hoippelehtia sivulle ja alas ja ylös — juuri että ilmassa pysyy. Jos minä oppisin lentämään, niin tuolla lailla se varmasti alkaisi.» Osku innostuu puolustamaan ystäväänsä: »Mutta kyllä se osaa panna vauhtiakin, jos on tarpeen — muistattekos, kun kerroin silloin kun kanahaukka yritti palokärkeä Kailankulman mäessä — sehän meni kuin pikakiitäjä lepikossa ja haukka nuoli näppejään.» Ritva lisää: »Entäs keväällä, kun niillä on kevätleikit Riihisaaressa, kun ollaan verkoilla siinä pesähongan alla. Nehän menevät kumpainenkin ihan hulluina puiden seassa vaikka minkälaista syöksyä. Palokärki vain ei viitsi nähdä vaivaa silloin kun se ei ole ihan välttämätöntä — sietäisi meidän isän ottaa siitä oppia!» Matti aloittaa vimmatun vesisodan kostoksi toisten nauruun, ja koskelopoikue yhtyy kohinaan paeten juoksujalkaa veden pintaa salmen suuta kohden kun perhe kiipeää rannasta, Leena tukanpesusta viimeisenä, ilmestyy peltotien mutkasta kaksi miestä kantaen isoa reppua ja raskasta laukkua. »Päivää vaan, anteeksi että häiritään, mutta kun ollaan vähän niin kuin vesistöntutkijoita ja pitäisi saada venettä jostakin lainata, että päästäisiin näiltäkin seliltä näytteitä ottamaan.» Matti komentaa toiset sisälle ja lähtee rantaan venettä näyttämään — ei niin, etteivät vieraat sitä itsekin osaisi talaasta ulos työntää, mutta täytyy kuulla, mistä on kysymys. Matilla on heti ilkeitä aavistuksia, onhan hän sanomalehtensä lukenut. »Siellä on tehtaille yläjuoksulla tainnut sattua vähän laskuvirheitä . . .», selittävät tutkijat epämääräisesti, »— kunhan ei vain tulisi teiltäkin uimaranta muutettavaksi tuonne lampivesille . . . Mutta toivotaan vielä parasta, katsotaan nyt ensin mitä näytteet rupeavat kertomaan.»
				 Matti palaa pirtille ja vastaa vältellen toisten kysymyksiin: »Mitä lienevät rutiinitutkimuksia, leviä tutkivat ja happea.» Aamun terä on päivän iloista poissa, eikä hän osaa varjella itseään, vaan erehtyy aterian jälkeen hetkeksi keinuun Leenan tuomaa sanomalehteä silmäilemään. »Lontoon rikkisumu vaatii lisää uhreja.» »Kuonakasa sortui kaivoskylän päälle Belgiassa.» »Itsemurhatilasto noususuunnassa Euroopassa.» »Väestönkasvu kiihtyy.» »Maitotaloustuotteiden myrkkypitoisuudet uhkaavassa nousussa Saksassa.» Matti heittää lehden keinuun, ravistelee kuin ruumenia harteiltaan ja lähtee ottamaan ruunaa lieasta ja jatkamaan kesantomaan kyntöä. Lapset näkyvät etsivän marjaämpäreitä. Matilla onkin tänä vuonna tekeillä iso ruishalme — koko Peräniitty, liki pari hehtaaria. Olikin jo maa kovin väsynyt ja rikkaruohon vaivaama, kypsä kesannoitavaksi. Seipäillä olevan heinän ja piennarkukkien voimakas tuoksu alkaa jo päästä voitolle makkilannan lemusta. Pitää vielä ennen päivällistä korjata Huhtaniityn ladon saranat ja lyödä paikkapäreet Etuvainion ladon kattoon — muuten eivät kelpaa heiniä vastaan ottamaan. Saunahaapojen kaato taitaa kumminkin jäädä huomiseksi, samoin karjan siirto Silmä- haudan hakaan.
				 Viiden jälkeen Matti palailee pirtille. Laurilan Sirkka on jo mennyt menojaan — uutislähteet kuivattu sillä suunnalla, arvelee Matti — ja pihaan saakka erottuvat venetalaan orret kirjavina matoista. Marja on tuvassa kovassa leipomisen touhussa, ovet ovat selkoselällään leivinuunin paahteen takia ja taikinan tuoksu tuntuu pihalle saakka. Vedentutkijat kuuluvat myös jo menneen — eivät olleet mitään naisväelle puhuneet löydöistään.
				 Lapset ilmestyvät juuri parhaiksi aidan yli Kissaojan suunnasta. Kaikilla on täysi ämpäri mustikoita — melko mukava saalis, huomenna onkin sitten kova hilloamispäivä. Lakoista kuuluvat taas myöhästyneen, pitihän arvata. Mutta katsopas, eivätpä olleetkaan mustikat ainoat saamiset — ovatpa ehtineet vielä nyppiä pikkukipot puolilleen mansikoita, Haukkavuoren varjorinteiltä kuulemma, kas kun vielä noin paljon löytyi. Nyt pidetäänkin taas kekkerit illalla — syödään saarensalolaisten kanssa kesän viimeiset mansikkamaidot. Eikä vielä siinäkään kyllin — Osku vetäisee paidan povesta nyytillisen kullankeltaisia sieniä, näkyy Ritva uhranneen aluspaitansa niille. Matilla rupeavat sylkirauhaset pelaamaan: »No johan on kumma — näin aikaisin ja näillä poudilla — vai niin paljon alkukuun sateet sittenkin vaikuttivat. Nyt tytöt heti pannu hellalle ja voita lujasti — semmoista itsehillintää ei olekaan, että syksyn ensimmäisiä kantarelleja pystyisi säästelemään.»
				 Samassa Osku huutaa: »katsokaas, pääskysellä oli savikimpale suussa, ihan selvästi!» Hän ryntää pihan yli autioon navettaanpa huutaa sieltä: »joo, sillähän on jo puoli pesää muurattuna täällä peränurkassa, ihan uudessa paikassa!» Kaikki tulevat katsomaan, äitikin pyörähtää kiireissään tuvasta. »Johan nyt on, vai vielä yrittää,— sehän menee sillä syyskuun alkuun, vaikka heti loppuviikolla pääsisi munimaan — saapa nähdä kuinka äijän käy. Tietäneekö pitkää kesää. Kiire näkyy ainakin olevan, kun näin illan suussakin savea kantaa — tavallisestihan ne muuraavat vain aamuvarhaisella.» Pirttiin palatessa Matti muistelee: »Siitä onkin jo monta vuotta, kun meillä haarapääskynen yritti syyspesää — tallin parvella se oli, ja kerkisivät ne pojat sieltä, mikäs vuosi se olikaan — jaa, sehän oli sama vuosi kun yriteltiin sitä Laihankorven ketunpoikaa elättää ja kun heinää tuli niin että täytyi Laurilasta seipäitä lainata — kuusi vuotta takaperin. Silloinhan se hirviporukka samana kesänä sotki sitä Peräniityn kauraakin vallan riivatusti — niin, ja hiirihaukalla oli se pesä siinä pellon kulmassa Aromäen puoleisessa rinteessä, siinä isossa koivussa — sinä Leena kai ainakin jo muistat ne vuodet . . .»
				 »Älähän nyt muistele loppumattomiin», puuttuu äiti puheeseen, »minulla on jo julmettu kiire lypsylle. Nyt Ritva äkkiä ruoanlaittoa lopettelemaan ja Leena leipomisia. Survot heti mustikat piirakkaan ja lykkäät uuniin kaiken lopuksi — saat samalla hyvän pullantuoksun tukkaan illaksi.»
				 Mutta lypsyltä palatessaan Marja ei näyttänyt enää olevan yhtä leikkisällä päällä, vaan selvästi harmissaan. »No nyt siellä Kaunoke on tietysti härillään — että pitikin sattua kaikki samana päivänä. Enhän minä mihinkään sen kanssa pääse, kun saarensalolaiset ovat täällä siinä siunaamassa.
				 Ei muu auta kuin että Ritva haet Kaunokkeen ja kiireesti sonnille Seppälään. Mutta koettaisit joutua, että kerkiäisit takaisin ennen Pekan ja Irjan lähtöä —johan nyt on, ettei tänne jää kuin me vanhat ja Osku, pitäisihän niille päästä vähän sentään tyttäriäänkin näyttämään.»
				 Matti on päivällisen päälle korjaillut heinähäkin laitoja ja haravanpiikkejä ja arvelee nyt saarensalolaisten olevan tulossa. Hän menee rantaan ja kuuleekin aironkitkutusta Vasikkasaaren suunnalta. Hyvä mieli tulvahtaa häneen: ihmeellistä miten hyvältä tuntuu tavata ystäviä ja tuttavia, näin kun vain harvakseltaan joutaa ihmisiä tapailemaan. Pian kuullaan, miten Saarensalon juurikaskokeilu on menestynyt, miten ison selän puoli on antanut lahnaa, miten on yhtiö saanut niput lähtemään sieltä päin, vieläkö on Pekka hevoskannalla vai onko kirkonkylän traktorihuhuissa perää. Pirun korea iltakin sattui. Mutta eikös vain keräilekin jo jotakin pilvensauhua eteläisellä taivaanrannalla, taisi palokärki tietää kuin tietääkin . . . Vai veisivät ne vesistöntutkijat häneltä järven, ei helvetissä — silloin hän kyllä ostaa kuorman dynamiittipötköjä ja lähtee pikku ristiretkelle Raikankosken tehtaille . . . Hetken katkeruuden häilähdys kääntyy huviksi Matin ajatellessa päähänpistoaan. Saarensalon vene näkyy jo. Täytyypä kysyä, lähteekö Pekka kaveriksi, pannaan kummallekin selkäreppu täyteen dynamiittia .

                 Saarensalolaiset viipyvät kauan, jutun aiheet ja lempeä kesäilta innostavat istumaan kuistilla pitkään — nukutaan sitten talvella. Välillä käydään miesjoukossa kalalla, lasketaan verkot ja tuodaan katiskoista puoli kopallista pieniä ahvenia — juuri huonon sopan aineet, niin kuin odotettiinkin. Mutta huomenna on uunilahna varma, pitääkin antaa jo äidille ohjeet valmiiksi.
				 Vasta vieraiden lähtiessä ilmestyy Ritva ja ehtii juuri hyvästelemään. Hän vaikuttaa mietteliäältä eikä oikein luontevasti yhdy Pekan leikinlaskuun hänen kasvamisestaan ja kaunistumisestaan. »Kuule isä», hän sanoo rannasta noustaessa, »— ne saivat Seppälässä televisiota katsomaan. Ja siellä meni ihan kauhea filmi — se oli jostakin Englannista, se kesti vaikka kuinka kauan eikä siinä näytetty kuin semmoisia loppumattoman korkeita taloja, joissa oli satoja samanlaisia ikkunoita ja sisällä oli tuhansia ihmisiä pitkissä saleissa paperien ääressä, ja kaikki naputtivat kirjoituskoneita, ja toiset koneet naputtivat ihan itsekseen, ilman ihmistä, ja ruokaa niille keitettiin sähköllä monta metriä korkeassa kattilassa kai tuhannelle ihmiselle samalla kertaa ja lautaset ja mukit kulkivat semmoisissa vaunuissa seinien läpi, ja ne pelasivat palloa ja uivatkin vain sisällä taloissa suurissa halleissa, eikä koko filmissä näkynyt yhtään metsää eikä peltoa eikä kukkaa, ja kotiin ne ostivat ruokaa purkeissa semmoisista kauhean näköisistä kaupoista, jotka olivat pelkkää lasia ja joissa oli aina satoja ihmisiä, eikä niillä kotona näkynyt hellaa eikä tulta missään, ja koko ajan kuului semmosia kauheita ääniä, surinaa ja kolinaa. Puhdasta ja siistiä niillä kyllä oli, ja pulleita vauvoja ne sentään kaikeksi onneksi näkyivät kylvettävän, ja kai niille aurinko sentään paistoi taivaalta kun ne olivat joskus kadulla. Mutta kumminkin — mitenkä ihmiset voivat elää semmoista elämää, isä?»
				 Matti masentuu äkkiä — pannukakuksi meni loppujen lopuksi tämäkin päivä, vaikka niin hyvin alkoi. »Vai oli niin kova filmi — niin, kyllä minä tiedän, sanomalehdissä siitä on joka päivä. Uljas uusi maailma, vai mitenkä ne sitä sanovat. Olen minä nähnytkin paikkoja vähän siihen suuntaan, ja lopun voi kuvitella. Vai oli puhdasta — eivät tainneet näytellä tehtaiden takalistoja siinä filmissä eivätkä viemäreitä eivätkä kaatopaikkoja. Ja miten lie sen auringonpaisteen — voi olla vähän huonoa paikka paikoin savun ja noen takia . . . Mutta olkoon, en minä tiedä, en käsitä, enkä ymmärrä. Koeta olla ajattelematta ja unohtaa semmoiset filmit. Meillä on täällä oma elämä, ja koetetaan pitää siitä kiinni — niin kauan kuin kyetään. Nyt mennään nukkumaan.

                 Runo-Suomi vai hyvinvointivaltio?
				 Teollistamisen idea näyttää meilläkin tätä nykyä saavuttaneen vakiintuneen yleisen hyväksynnän. Ne harvalukuiset äänet, jotka vielä epäilevät ideaa sinänsä, voidaan jo helposti vaimentaa leppoisalla pilanteolla runosuomalaisista ja kanteleensoitosta, vakavasti otetun keskustelun pohtiessa teollistamisen käytännöllisiä kysymyksiä: kokoomuksen kyvyt haluavat mahdollisimman kannattavaa teollisuutta lähelle vientisatamia, maalaisliitto mahdollisimman kannattamatonta teollisuutta mahdollisimman tiettömien erätaipaleitten taakse. Tämän itsepäinen kirjoittaja pyrkii seuraavassa väittämään, että molemmat ovat väärässä, että sittenkin on hyvin epäviisasta kokonaan polttaa siltoja takana päin, että yhä pitäisi pitää kiinni peruskysymyksen selvittelystä: onko teollistettava vai ei.
				 *
				 Aloitan tarkasteluni teollistumisen vaikutuksesta inhimilliseen elämänkenttään ympäristön, maiseman muuttumisesta, koska käsitykseni mukaan esteettinen alue on — tajuisena tahi alitajuisena — merkittävin useimpien ihmisten elämänhaluun vaikuttava tekijä.
				 Itse tehdas- ja voimalaitosrakennukset saattavat parhaassa tapauksessa tarjota esteettisiä elämyksiä arkkitehtonista linja- ja viivakauneutta tajuaville (luullakseni varsin harvoille) henkilöille. Suurten ihmismäärien elämässä teollisuus välittömästi tuntuu lähinnä hermoillekäypinä rajuina hälyääninä, epämiellyttävinä hajuina, visuaalisen ympäristön kaikkinaisena likaantumisena sekä ihmisen perusoikeuksia loukkaavana hengitysilman ja juomaveden saastumisena — kaikkea tätä valtavasti suuremmissa puitteissa ja laajemmilla pinta-aloilla kuin vanhempien elinkeinojen vaikutuspiirissä. Nämä murheet teollistamismiehet myöntävät, mutta suurina idealisteina uskovat haittojen olevan eliminoitavissa. He eivät halua tajuta, että kaikki tämä kuuluu elimellisesti suurteollisuuteen sinänsä: ilman ja veden vapauttaminen teollisuuden jätteistä on kemiallisesti ylivoimainen ongelma, ja jo kohtuulliset tulokset vaativat niin äärettömiä kustannuksia, että teollisuuden koko perusta ja valtti, elintason nousu vaarantuu. Atomivoima ei ole ensimmäinen liian suurisuuntainen yritys, joka riistäytyy kunnianhimoisen homo faberin kontrollista.
				 Asiaa valaisee parhaiten havainnollinen esimerkki — vaikkapa muuan tuntemani kansallinen ylpeydenaihe, sanomalehtiesittelyjen ihannoima »vireä ja ripeästi kehittyvä teollisuuskeskus» Valkeakoski. Suurine puunjalostustehtaineen se tarjoaa välittömästi työtä tuhansille, välillisesti kymmenilletuhansille — se on maakunnan siunaus ja kantaa varsin pitkän korren koko kansankin hyvinvoinnin kekoon. Samalla sen tehtaiden iljettävä haju kouristaa ihmisvatsoja vielä muutaman peninkulman päässä; itse kauppalassa ihmiset elävät jokapäiväistä elämäänsä ilmassa, joka syövyttää metallin lyhyessä ajassa. Jos sentään vaihtuvat Luojan tuulet huolehtivat hengähdystauoista ympäristössä, niin mikään muu kuin steriloiva talvi ja jää ei tuo helpotusta vesien varsille: peninkulmakaupalla suloisinta satasaarista ja -salmista hämäläistä järvireittiä poreilee kuvottavan tympeää lipeänhajua ja -makua — sama »runebergilainen» vesi, joka soluu Längelmävedeltä ja Roineelta helmenkirkkaana kauppalan porteille saakka. Toivokaamme, etteivät luujauhotehtaalta mätäkuun helletuulilla ristiretkiä tekevät miljoonaiset raatokärpäslaumat kovin usein muista samaisia ranta-asukkaita.
				 Mutta tokihan kaikki on kohdallaan, kun kauppalan hyvin palkattu työväki lomillaan ja kesäsunnuntaisin hajaantuu kirkkaiden ylävesien partaille luonnon helmaan, jossa itätuulilla jopa ilmakin saattaa olla suloisen raikasta? Valitettavasti vain siellä tarkkailija näkee yhtä kyllästyneitä ja huolestuneita ilmeitä esikaupunkimaisen taajaan kivikkokareja myöten huvila-asutetuissa saaristoissa. Olisiko syytä siinä, että huvilanpito on tehdasyhdyskunnassa ankarana vaikuttavan sosiaalisen normin sanelema niillekin, joilla ei ole siihen luontaista tarvetta ja jotka nyt ikävissään ajelevat edestakaisin pitkin salmia pikamoottoreillaan, niin että tauoton jyly on pahempi kuin tehdassaleissa? Tai siinä, että saaristo on juominkien jäljiltä kuvaamatonta pullonsirpaleiden, saunamakkarankuorien ja jätepaperin ryteikköä? Tai siinä, että metsäturkki rannoilla ja saarissa on tietystä syystä repaleisuudessaan niukasti silmää viihdyttävä? Tai yksinkertaisesti siinä, että tehtaan hengestä ei hevin irrottauduta, että »paluuta ei enää ole»? Kaiken kaikkiaan: tehdaskauppalan kaltaista pesäkettä voidaan pitää — kaikki asianhaarat muistaen — myös ihmisen hirvittävänä virheenä, luvattomana häpeätahrana.
				 Tai kesäisiä muistoja Otanmäestä, vastikään Kainuun ja Suomen kansan onneksi pystytetystä kaivos- yhdyskunnasta. Likaisia epämuotoisia kaivostorneja happojen tappamien ruskeiden metsiköiden seassa, lauantai-iltaisella raitilla ja kalseassa baarissa tympeytyneitä, tyhjiä katseita. Hymyä ei vilahtanut, juopunut sokeltelukin oli merkillisen vaisua. Yleisvaikutelma: painajaisuni. Ymmärsin paremmin sitä nuorta ystävääni, joka samoiluillaan harrastaa geologiaa ja kivilajeja: hän lähettää näytteitä tutkimuslaitoksille, mutta varoo visusti mainitsemasta löytöpaikkoja: arvokkaat metallit saattaisivat merkitä kaivosraiskiota keskelle kauniita saloja.
				 *
				 Mutta onhan toki löydetty muotoja, joissa teollisuus ja inhimillinen viihtyisyys lyövät kättä? Ajatellaan vain ihanneteollisuuslaitoksia, joissa sosiaalinen puoli on kehittyneimmillään, vaikkapa joitakin ruotsalaisia tehtaita viihtyisyyttä tavoittelevine vauraine asuntoalueineen, kerho-, huvi- ja urheilutiloineen. Olen nähnyt niitäkin — mutta kuvaa elämänvirralta vaadittavasta viehättävästä monipuolisuudesta nekään eivät anna. Samanlainen Volvo tallissa, samanlainen televisioantenni katolla, samanlaiset amaryllikset joka ikkunassa. Yhtä voimakkaana tuntuu täällä se kaavamaisuus ja standardisoituminen, joka ei ole teollisuuden sivuhaitta, vaan sen olennainen osa. Entistä elävämmin tulee mieleen se suurten yhdenmukaisten joukkojen, likaisenharmaiden tasapäisten massojen ihannointi, jota sosialismi eri muodoissaan edustaa ja joka on iljettävimpiä ideanmuodostuksia. ihmiskunnan taipalella — missä muussa kuin teollisuuden ilmapiirissä se olisi voinut syntyä?
				 *
				 Minkälaisina sitten ilmenevät teollisuuden vaikutukset sosiaalisessa kentässä? Uskon vankasti siihen, että ne ammattiryhmät, joita teollisuus ensi sijassa luo ja lisää, työväki ja pikkuvirkailijat, »alempi keskiluokka», edustavat keskimääräisesti muihin verrattuina huomattavasti suurempaa epäviihtyvyyden, tyytymättömyyden, katkeruuden ja kadehtimisen määrää. Vertailevat havainnot osoittavat, että nimenomaan maanviljelijäväestö — huolimatta kaupungeista käsin eri kommunikaatiovälinein harjoitettavan valtavan tyytymättömyyden myrkynkylvön aluevaltauksista täälläkin — yhä vielä ilmentää harmonista viihtyisyyttä, joka panee sivullisen toteamaan: tuo elämäntapa on hyvä. Sellaiset äärimmäistapaukset kuin jotkut Savukosken kairoilla tapaamani tammukan- ja ahmanpyytäjät, jotka melkein typerryttävästi säteilevät elämänriemua, eivät teollisuuden ilmapiirissä voi tulla kysymykseenkään.
				 Työväestön sosiaalisesti arveluttavia ominaisuuksia väitetään joskus ohimeneviksi, ylimenokauden, sopeutumisvaiheen ilmauksiksi. Tuskinpa sentään — viittaan vain teollisuus- ja toimistotyön korjaamattomaan yksitoikkoisuuteen (maisemasta tässä enää puhumatta) ja vivahdusköyhyyteen, esim. maanviljelysyhteiskunnan toimialoihin verrattuna.
				 *
				 Lopultakin lyhyesti: kuinka yleinen on oivallus, että teollistaminen ei ole ensi sijassa taloudellinen ongelma, jossa pääoma-, rahoitus-, sijoitus- ym. kysymykset olisivat keskeisiä, vaan sosiaalipsykologinen? Hyvin harvinainen. Ja kuitenkin: jos se laajamittainen viihtyvyystestaus, joka hälyttävän kiireellisesti olisi toimeenpantava, osoittaisi kaikki tässäkin kirjoitelmassa esitetyt käsitykset vääriksi ja toteaisi ihmisen teollisuuden vaikutuskentässä viettävän rikkaampaa, viihtyisämpää ja tasapainoisempaa elämää kuin vanhempien elinkeinojen piirissä, niin hyvä on; mutta jos tulos on päinvastainen, niin ratkaisu on tietysti selvä ja yksinkertainen: teollistamisohjelmat pannaan paperikoriin ja ryppyotsaiset »valtakunnansuunnittelijat» jäähdyttelemään aivojaan kyntöpellolle, oravametsälle tai muikkunuotan vetoon.
				 Yhtä lyhyt ja yksinkertainen on vastalääke teollis tamismiesten sille väitteelle, joka nyt varmasti kiikutettaisiin esiin: maanviljelysyhteiskunta ei kerta kaikkiaan pysty enää elättämään yhä kasvavaa väestöä. Ainoa johdonmukainen ratkaisu silloin on ryhtyvät

                 jyrkin toimenpitein pysäyttämään väestönkasvua. Jos tieten tahtoen tuotettaisiin yhä suurempia ihmismääriä tutkimustulosten onnettomaksi ja huonoksi toteamaan elämänmuotoon, harjoitettaisiin sanan syvimmässä mielessä huonoa sosiaalipolitiikkaa.
				 Lystikkäintä suosittelemissani ratkaisuissa on se, että ne kaikessa naiivissa tokaisunomaisuudessaan ovat erittäin vankalla todellisuuspohjalla. Sosiaalipoliittinen ajattelu olisikin pelkistettävissä paljon yksinkertaisemmaksi ja selkeämmäksi, kun päätöksentekijöiltä vaadittaisiin aina kirkas selvitys siitä, mihin inhimilliseen päämäärään pyritään — ja kun luovuttaisiin keksimästä olemattomia vaikeuksia.
				 *
				 Suunnattominta sekaannusta aiheuttaa sovinnaiseen ajatteluun täysin vakiintunut käsitys väistämättömästä »ajan hengestä» ja »luonnollisen kehityksen pyörästä, jota ei voi kääntää taaksepäin». Itse asiassa nämä ajatukset ovat typeryyden riemunäyte: eihän toki »kehitys» ole millään tavalla »luonnollinen» ja vääjäämätön, ihmisestä riippumaton mystillinen voima, vaan erilaisten inhimillisen toiminnan muotojen yhteisvaikutus, jossa vaihtoehdot usein ovat sattumanvaraisia tai ainakin hiuksenhienoja ja muutamien voimakkaiden ja vakuuttavien yksilöiden oikut ratkaisevia. Ihmiskunnan historiassa ei rajoitettu asiantuntemukseni näe suinkaan mitään yhtenäistä kehityslinjaa, vaan mitä kirjavimman kokoelman katkoja, kieppejä, suunnanmuutoksia ja paikoilleen jähmettymisiä. Samoin kuin tämän hetken johtava hyvinvointivaltion ideologia Suomessa on varsin myöhään ja enemmän tai vähemmän täpärästi päässyt vallalle verrattain harvojen voimakkaiden ja suggestiivisten yksilöitten toimesta, jotka ovat viehättyneet lähinnä Amerikassa kehitetystä aineelliselle vauraudelle ja fyysisen elämän helppoudelle pääpainon panevasta elämänmuodosta, samoin on milloin tahansa mahdollista että riittävä määrä ihmisiä tajuaa teollistamisen, tekniikan ja korkean elintason ihmislajin tympeäksi harhakokeiluksi. Tällöin niistä luovutaan ja elämän valtavirta lähtee toisenlaisille teille, eikä siitä sen kummempaa: yksi ihmislajin voitto vain voidaan kirjata.
				 Toinen ajattelun vaikea harha ilmenee pääkirjoitusten ja »Tekniikan päivien» juhlapuheiden vakio- fraasissa, kuinka me huutavan kipeästi tarvitsemme huipputrimmattuja tiedemiehiä ja insinöörejä, koska muussa tapauksessa sorrumme ja jäämme jalkoihin armottomassa kilpailussa; tavallisesti muistetaan vielä mainita, kuinka »saalistaja on paikalla» välittömästi. Mikä on tämä »armoton kilpailu»? — Nähdäkseni lähinnä insinöörien päissä syntynyt fantasiakuvitelma, joka jälleen valtavalla suggerointikampanjalla on juntattu ihmisten päihin ja siten todellisuudeksi. Ihminen pystyisi totisesti olemaan myös kaikkea muuta kuin häikäilemätön kilpailija ja kyynärpäiden käyttäjä, kunhan se niin johdettaisiin. Aivan varmasti voimme ilomielin antaa Länsi-Saksan riemuita teollisesta yliherruudesta ja suoda saksalaisille vaikka kymmenen televisiota perhettä kohti (mikäli he eivät sitä ennen menehdy kivihiilenpölyyn ja radioaktiiviseen saasteeseen). Emme me ollenkaan tuhoudu, vaikka elelisimme vallan hissukseen. Katselkaamme niitä tämän hetken Euroopan viimeisiä ilon

                 ja elämänmyönteisyyden saarekkeita, jotka tapaamme vaikkapa Adrianmeren ympärillä. Siellä jokisuistot, jotka saksalainen tai suomalainen maanviljelysinsinööripiiri olisi aikaa sitten kulmat kurtussa ja hymyn karehtimatta ojittanut, kuivannut ja myllännyt, kiehuvat sääskiä ja lintuja luojan rauhassa, ja kesyttämättömissä vuoristoissa ovat kurjat kinttupolut ja sudet yhtä suurena hengenvaarana. Ja ihmiset ovat köyhiä kuin kulkukoirat, asuvat epähygieenisesti, laulavat, nauravat, rakastelevat ja säteilevät elämäniloa. Mutta ennen kaikkea: heille ei ole käynyt mitenkään — mitään saalistajaa ei ole ilmaantunut. Ainoana joskin sitä suurempana vaarana ovat saksalais-amerikkalaisuuden apostolit, jotka tartuttavan vakuuttavassa itsevarmuudessaan ehkä viimein autuuttavat heidätkin.
				 *
				 Nykyajattelun hullutuksia kosketeltaessa ei voida unohtaa myöskään ns. työttömyysongelman tragikomediaa: pieni osa kansasta ei mahdu muurahaisiksi talouselämämme kekoon, koska suurempi ja voimakkaampi osa paiskii yli-, yö-ja lomatöitä hampaat irvessä. On järkyttävää, että ongelmalle on ylimalkaan etsitty mitään muuta ratkaisua kuin työajan lyhentäminen — josta samalla ylen terveellisenä palkkiona seuraisi elintason pieni putoaminen. Järkyttävintä asiassa on kuitenkin se, että työttömyyttä sinänsä pidetään onnettomuutena ja kehitetään sellainen massapsykoosi, että vähitellen jokainen, jolla ei ole ansiotyötä sylin täydeltä vuoden jokaiseksi arkipäiväksi, vuolain kyynelin ruikuttaa kohtaloaan. Jo sanaparissa ’työttömyyden ongelma’ esittäytyy länsimaisuus inhottavimmillaan: päämerkitys annetaan työlle, ei puhuta varattomuuden tai toimeentulon ongelmasta. Tämän kirjoittaja ei koskaan ole tehnyt ansiotyötä neljää kuukautta enempää vuodessa ja pitää tätä käytäntöä luonnollisena; aivan samoin on selvää, että eräät elinkeinoelämän haarat teettävät työtä esim. vain kesäaikana. Vasta joukko- psykoosi on saanut luontaisesti talvijoutilaan pienviljelijän vauhkona kirjoittautumaan työttömyyskortistoon — ajan henki kun kuuluu olevan niin armoton, että mies sortuu ja kuolee ilman Volkswagenia ja ämmä ilman jääkaappia, vaikka reikäleipää ja läskiä juuri piisaisikin.
				 On hyvä ottaa nyt biologin näkemys avuksi: ihminen on vuosituhansien kuluessa sopeutunut tyypilliseksi käsityöläiseksi — suurten erä- ja kalaretkien vuorotellessa joutilaitten köllöttelyvaiheitten kanssa. Vielä maanviljelysyhteiskuntaan siirtyminen kävi päinsä kivuttomasti: touonteon ja elonkorjuun suuria kireitä voimanponnistuksia tasapainotti mm. talven suuri rauha. Mutta säännöllinen ympärivuotinen työ häviävän avuttomine vuosilomineen on jo sellaisenaan kauhea onnettomuus. Tällaisissa biologisissa luonnottomuuksissa epäilemättä piilevät tunnetun »nykyajan tyytymättömyyden» syyt, joita etsitään useimmiten aivan muualta

                 Toinen ihmisen biologista olemusta vastaan sotiva onnettomuus on teollistuneen yhteiskunnan jäsenten irtoaminen luonnon rytmistä. Näkökohta on edellisiä kuluneempi, mutta ansaitsee yhä toistoa laajakantoisena sosiaalisena ongelmana. Totisesti olisi ’Talouselämän’ ja ’Sosialistisen Aikakauslehden’ vat- vomia sosiaalipoliittisia pintailmiöitä monin verroin tärkeämpi kysymys siitä, miten turvata kaikille kansalaisille tilaisuus katsella jokaista aamu- ja iltaruskoa ja kokea hiirenkorvan tulo koivuihin.
				 Länsimaisen kireän elämäntahdin aluevaltaukset tuntuvat ilmeisesti huomattavan tuskallisina juuri suomalaisessa mielenlaadussa, joka keskimäärin epäilemättä tuntee suurempaa hiljaiselon tarvetta kuin saksalainen, puhumatta kaikkien kansojen tarmo- ja puuhaihmisistä koostuneesta Amerikasta. Ei liene sattuma, että jokaikinen suomalainen Intian-kävijä — yhtä hyvin joku vanha sosialisti kuin esteetikko ja kirjailija — joutuu hurmioon ja tuntee löytäneensä oikean elämäntaidon maan. Aivan varmasti useimmat suomalaiset ukot olisivat onnellisimpia kököttäessään talvisin päivät pilkkiavannolla ja viruessaan illat paljain varpain laverilla romaani kourassa. Suvisin tehtäisiin leppoisia peltotöitä ja pidettäisiin pitkiä taukoja pientarella tarkkaillen hapsenkakkiaisten kulkua ja haavanlehtien kummaa lepatusta. Akat laittelisivat sahtia ja nuuhkisivat pihapihlajien tuoksua suuremmaksi ilokseen kuin ahertavat toimiston pölyssä perheen toista autoa varten, lääkärillä hyppäämisten lomassa.
				 Mutta hyvä sosiaalipoliitikko ei unohtaisi myöskään nykyisen yhteiskuntamme keulamiehiä, »voimamiehiä», pääjohtajia, yli-insinöörejä ja metsäneuvoksia: nämä harvat rauhastoiminnoiltaan epänormaalin kiihkeät yksilöt eivät kyllä viihtyisi intialaisessa — tai sanokaamme vain suomalaisessa elämänmenossa. Heille olisikin järjestettävä suurehko eristetty rauhoitusalue, jossa he saisivat tehdä vastuunalaista suunnittelutyötä 20 tuntia vuorokaudessa, rakentaa voimalaitoksia, tekojärviä, sähkörautatien pätkiä ja uskomattoman korkeita ulamastoja ja jossa vatsahaavoihin erikoistuneita lääkäreitä olisi riittävästi käytettävissä.
				 *
				 Kun jyrkästi kiellän korkean elintason ja elämänilon myönteisen korrelaation, tiedän olevani vanhojen fraasien raiteissa: joka toisessa pirtissä pinnallinen iltakeskustelu päätyy siihen, että »ihmiset olivat ennen köyhempiä, mutta silti tyytyväisempiä». Vaistonvarainen oivallus on oikea, mutta kun jokamiehellä ei ole kosketusta niihin lukuisiin huomattaviin ajattelijoihin, jotka esittävät saman näkökannan, he eivät asian erittelyyn kykenemättöminä pysty torjumaan hyvinvointivaltion ideologeja, jotka ylimielisesti kiistävät heidän oivalluksensa ja väittävät vanhojen aikojen ihannoinnin perustuvan pelkkään muistin optimismiin. Niinpä hekin jo aamulla ovat mukana tulisessa hyörinässä, »koska nykyaika vaatii, eikä sille mitään voi». Tarjoan — edellä esitettyjen lisäksi — väittelyissä käytettäviksi muutamia näkökohtia. On hyvä muistaa, että juuri saman nykyajan intialaiset pitävät arvottomana naurettavuutena sellaisen ihmiselämän epäolennaisen sivuseikan kuin aineellisen toimeentulon tähdentämistä

                 Eikä omassakaan maassamme ole puolta vuosisataa enempää ajasta, jolloin suuret ponnistelut varallisuuden lisäämiseksi olivat ihmisten enemmistölle vieraita muiden tavoitteiden ohessa. Ja biologi toteaa jälleen lyhyesti ja kuivasti: ihminen nykyisellään on sopeutunut kohtalaisen vaikeisiin elinoloihin ja ehkäpä ajoittaiseen puutteeseenkin. Korkeintaan tuhansien vuosien päästä voi keskimääräinen ihminen pystyä ylelliseen elämään ilman suuria mielenterveydellisiä haittoja, siksi hitaaksi on luonnonvalinta ihmispopulaatioissa käynyt.
				 Tekniikan ja korkean elintason erityissiunauksista kaikkein surkuteltavin on ihmisen vapauttaminen ruumiillisesta rasituksesta. Ihminen on näin antanut riistää itseltään erään aidoimpia ilojaan, raskaan ruumiillisen työn tuottaman. Samoin kätkeytyy suuri murhenäytelmä luovan käsityön tuottaman luontaisen tyydytyksen menettämiseen. Muuttaisin tutun väittämän »yksi hyvin koulutettu insinööri on maalle kultakaivoksen arvoinen» mieluumminkin asuun »yksi hyvin koulutettu insinööri on syvä ruoskanisku kansakunnan elämäniloa vastaan».
				 *
				 Nekin, jotka pääpiirteittäin ovat olleet yhtä mieltä kanssani, saattavat keskustelun lopuksi esittää paina- vimman vastahuomautuksen: Runo-Suomen menettäminen tosin on suunnaton mielenterveydellinen tappio, mutta se on kalliinakin välttämätön hinta henkisestä kulttuurista, jonka luominen on ihmislajin osa luomakunnassa. Tätä vastaväitettä olen haluton kokonaan kumoamaan, koska siinä vedotaan itsellenikin läheisiin arvoihin. Mutta varoitan liioittelemasta aineellisen vaurauden ja henkisen kulttuurin tason korrelaation ehdottomuutta. Vaikkapa eräät itämaiden kulttuurit kelpaavat jälleen esimerkeiksi, mutta muitakin on viljalti, askeettifilosofeista ja karun ruumiillisen työn saarnaajasta Schweitzerista alkaen. Joka tapauksessa on liian hirvittävä uhraus, jos henkisen huippukulttuurin nimissä hylkäämme kokonaan luonnollisen ilon. Kannattaisi silloin ainakin määrätietoisella kulttuuripoliittisella suunnittelulla varmistaa, että elintason kohoaminen todella koituu henkisen kulttuurin hyväksi parhaalla mahdollisella tavalla, ja eliminoida se valtaosa taloudellista ekspansiota, joka on pelkkää tappiota kaikista näkökulmista.
				 Toivon, ettei lukija erehdy pitämään tekstiäni pakinana, niiden lukemattomien yleisönosastonkirjoitusten parodiana, joissa päivitellään »nykyajan kurjuutta». Kyllä tämä on kirjoitettu täydestä sydämestä pitkin matkaa. Ja toivoakseni olen sentään kyennyt hiukan tavallista tarkemmin erittelemään epäkohtia ja viemään johtopäätöksiä tavallista pitemmälle. Tavanmukaisen marisevan toivottomuuden sijasta yritän myös olla optimistinen: huolimatta loputtomista masentavista merkeistä — sellaisista kuin jokin YTV[1], joka komein elkein ja torvia soittaen pyrkii hyvinvointivaltio-harhaopin lopulliseen vakiinnuttamiseen — pidän ihmistä sittenkin ovelana veijarina, joka aina välillä kykenee korjaamaankin erehdyksensä. Jään odottamaan hiljaisten ihmisten vallankumousta

                 Samaan aikaan kun johtavissa kulttuurimaissa kysymykset aseistariisunnasta, atomiaseista ja maailmanrauhasta ovat lehdistössä ja keskustelupiireissä kaikkein keskeisimpiä aiheita, joiden ympärillä väitellään, kirjoitetaan pamfletteja ja julkilausumia jatkuvana virtana, itketään ja uhraudutaan, järjestetään joukkomielenosoituksia ja kootaan voimakkaita sodanvastaisia kansalaisrintamia, samaan aikaan on näyttänyt siltä kuin Suomen reaktiota maailman tilanteeseen ilmentäisivät pelkästään sotakirjojen jättiläispainokset, lukemattomat armeijan yksikköjen muistotilaisuudet ja maanpuolustusjuhlat, johtavien lehtien uskollisine selostuksineen, sekä sankarihaudoilla yhtämittaisesti jatkuvat rituaalit — tahi sitten täysi välinpitämättömyys. Ainakin äänekkäimmissä piireissä on rauhanaatetta edelleen näytetty pitävän pienen ’iverseniläisen’ ryhmän hullutuksena, ja sitä on yhtä ivallisesti halvennettu kuin Euroopan suuria atomimarsseja suurimmissa sanomalehdissämme. tämä ei ole ollut innostava maaperä vakaumukselliselle pasifistille, ja rauhanasian ajaminen on helposti rajoittunut rauhanyhdistysten omaan lämpimään perhepiiriin: pasifistisesta filosofiasta on kirjoitettu pienissä pasifistisissa aikakauslehdissä, vastakaikua on vain harvoin etsitty muualta.
				 Melkoisesti optimismia tai ehkä paremminkin tuollaista rentoa ajattelua »antaa mennä syteen tai saveen, mutta yritetään toki jotakin, ei kai tässä hirveitä menetetäkään» tarvittiin siltäkin virkeältä ylioppilaiden ja nuorten maistereiden ystäväpiiriltä, joka viime keväänä ryhtyi ajamaan läpi psykologimaisteri Pehr Charpentierin kanssa kauan valmistelemaani pasifistista kiist akirjoitusta, jonka nimeksi yhteisvoimin muotoiltiin Isänmaan ja ihmisen puolesta — mutta ei ketään vastaan.
				 Toisaalta kypsymätön maaperä vaati meitä käyttämään voimakkaita ja hätkähdyttäviä keinoja, jotta kirjasemme ylimalkaan saisi huomiota. Niinpä meidän oli suhtauduttava täysin häikäilemättömästi sellaisiin arvoihin, jotka monille edellispolven kansalaisille epäilemättä vielä ovat pyhiä, ja pyrittävä kiertelemättä aivan toisenlaiseen arvojen arviointiin. Sama hienotunteisuuden puute vaivaa minua tässä alustuksessakin enkä usko että se olisi joka suhteessa diplomaattista ja välitöntä myötämielisyyttä herättävää, mutta toisaalta on kuulijoita tai lukijoita vaikeata muullakaan lailla tavoittaa. Kylliksi on kuultu latteaa ja yleisluontoista rauhanjulistusta: kaikki ihmiset myöntävät, että rauha on hyvä asia ja ettei ihmisiä pitäisi kovin paljon surmailla — ja jatkavat sotamuistelmien ihannointia ja poikiensa lähettämistä asepalvelukseen. Meidän voimakas kielenkäyttömme ei kylläkään johdu pelkästään propagandistisesta tarkoituksesta herättää ja ravistella, se on myös vakaumuksemme mukainen: meidän mielestämme ohje toisen ihmisen vakaumuksen hienotunteisesta kunnioittamisesta ei päde silloin kun tämä vakaumus merkitsee täyttä välinpitämättömyyttä tahi vihamielisyyttä toisten kansojen ihmisten henkeä kohtaan ja kevytmielistä leikkiä myös oman kansan ihmishenkien kustannuksella.
Pääsen näin niihin perusperiaatteisiin, joista kir- jasessammekin lähdemme.
Ajatusrakennelman pohjana on usko siihen, että ihmiskunnan ja muun korkeamman luomakunnan elämällä on tietty arvo ja että niiden tuhoutuminen olisi tappioksi. Filosofisesti ottaen tämä tietysti ei ole mikään välttämätön lähtökohta: toiset voivat olla sitä mieltä, että tähtitarhoista katsoen maapallon, ihmisen, karhun ja kotkan kohtalo on herttaisen yhdentekevä; toiset sanovat, että mikäli ihmiskunta tuhoaa itsensä, se on sen toki ansainnut. Me joka tapauksessa tunnustamme ihmisrakkauden ja olemme vieläpä hyvin vakavissamme — kuten useimmat muutkin pienet ihmiset.
Toiseksi tunnustamme tieteelliseksi tosiasiaksi, että koko inhimillinen kulttuuri ja mahdollisesti koko maapallon väestö voidaan tuhota ja epäilemättä tuhotaan, jos suursota vielä puhkeaa. Toisin sanoen kysymys sodasta on tällä hetkellä ratkaisevasti toisenlainen kuin aikaisemmin historiassa — mikä toki ei saa meitä aliarvioimaan vanhanaikaisenkaan, ilman ydinaseita käytävän sodan mielettömiä kauhuja. Tällä kohden on vaarana se, että ihmisiltä usein puuttuu riittävän elävä mielikuvitus: koko ihmiskunnan tuhoa ei jakseta niin elävästi kuvitella, että se myönnettäisiin aivan toden teolla mahdolliseksi. Vaikka moni pinnallisesti on valmis myöntämään tosiasiaksi tiedemiesten esittämät faktat ja tilastot jo varastoissa olevista ydinpommimääristä, jotka riittävät tekemään asumiskelvottomaksi 20-kertaisesti maapallon kokoisen alueen, hän kuitenkin sisimmässään pyrkii leimaamaan puheen nostradamusmaiseksi maailmanlopun ennusteluksi. Joskus atomiaseitten tehoakin silti vielä epäillään ja väheksytään, varsinkin sotilashenkilöiden taholta, jotka ymmärrettävästi ovat katkeroituneita ja turhautuneita, kun heidän omat uljaat aselajinsa kaikkine viimeisine hienouksineen ovat käyneet merkityksettömiksi ja naurettaviksi.
Näkökulmaamme kuuluu tärkeänä ajatus, että meidän on ajatuksissamme opittava operoimaan ihmisten iloilla ja kärsimyksillä vain numeerisessa mielessä, ajateltava mielihyvän ja mielipahan kokonaissummia eikä sitä, kenen osaksi ne lankeavat. Tämä voi kuulostaa selvältä, mutta kaikki eivät kuitenkaan tunnusta tätä edes julkisesti. Niinpä viime sotiemme voitto- ja tappiotiliä arvioitaessa unohdetaan useinkin, että vielä järkyttävämpää kuin omat uhrimme, sankarivainajamme ja invalidimme, oli monen uljaan elämänhaluisen Donin kasakan ja nuoren Vienan pojan jääminen Karjalan metsiin tahi äitien kyynelet Volgan rannoilla — järkyttävämpiä siksi, että heitä tilastojen mukaan oli enemmän kuin rintamalinjan tällä puolen.
Kirjasemme nimi ja sen kannessa oleva Suomen lippu pyrkivät heti ensimmäiseksi tuomaan esiin sen nykyaikaisen ajatustavan, että kansallisesti rajoittamattoman itsekkään ajattelun aika on ohi, että ihmiskunta kerta kaikkiaan on jo samassa veneessä, että isänmaan etu on nykyisin sama kuin koko ihmiskunnan etu. Ajattelemme ennen kaikkea asian niin sanoaksemme käytännöllistä puolta, suursodan kaikkituhoavaa laajuutta, mutta myös aatteellista muutosta tarvitaan. Olemme kirjasessa käyttäneet paljon tilaa vanhentuneen isänmaallisuuden arvosteluun. Olemme todenneet, että oman ryhmän, heimon, kansan asettaminen etuoikeutettuun asemaan on moraalisesti yhtä halveksittavaa kuin yksilön itsekkyys. Olemme todenneet kansakunnat ja valtiot itse asiassa varsin mielivaltaisiksi ja sattumanvaraisiksi ihmiskunnan paloittelutavoiksi. Pelkkää kansallista itsepetosta on vastenmielinen uskottelu, kuinka juuri me suomalaiset emme halua sotaa, olemme viattomia kuin pulmuset, toiset pahat kansat vain käyvät kimppuumme, meidän sotamme on aina oikeutettua ja ihanteellista puolustussotaa. Tosiasiassa nykyaikaiset sodat käydään pelkästään toisiaan vastaan puolustautuvien kansojen välillä, monen monet puolustusvoimat iskevät yhteen puolustusministeriensä johdolla. Ylt’yleinen puhe pienistä, puolustautuvista, hyvistä valtioista ja suurista, hyökkäävistä, pahoista valtioista ei perustu ainakaan minkäänlaiseen ihmistuntemukseen. Loppujen lopuksi: meissä itsekussakin asuu niin voimakkaana ihmiselle luontaisesti ominainen nurkkakuntaisuus ja ryhmäajattelu, että minkäänlaista isänmaallisuuden korostamista ja lietsomista ei tarvita — eikä toisaalta juuri ole pelkoa siitä, että sen »nakertaminen» voisi mennä liiallisuuksiin. Joka tapauksessa on hedelmätöntä sodan ja rauhan ongelmaa tutkittaessa arvostella kaukaisten maiden ihmisten menettelyä. On keskityttävä omiin oloihimme, omiin vikoihimme, omaan syyllisyyteemme.
Voimakkaasti painotamme näkökohtaa, joka poikkeaa yleisimmästä ihmisrakkauden julistuksesta — että ihmisen surmaaminen ei aina ole yhtä raskas rikos ihmisyyttä kohtaan, vaan että rikos on kaikkein suurin sodassa, jossa surmaamme mielivaltaisesti tuntemattoman ihmisen, kenties vaikka parhaan aateveljemme ja hengenheimolaisemme. Paljon vaikeampi on mielestämme tuomita poikaa, joka epätoivoissaan tappaa äitiä ja sisaruksia vuosikausia julmasti kiduttaneen tyrannimaisen perheenisän. Ei voi olla muuta kuin äärettömän alkeellista etiikkaa, että yhteiskunnan palkinto vielä tähän saakka on ollut jälkimmäisessä tapauksessa kuritushuonetuomio, edellisessä sankarimitali.
Tällainen ajattelutapa edellyttää sitä, että vaadimme yksilön vastuuta, toisin sanoen hyväksymme kirjasessamme esitetyn toteamuksen: sodat eivät viime kädessä riipu muutamista valtiomiehistä, eivät liioin muutamista teollisuuspohatoista, vaan meistä jokaisesta — sotasyyllinen on jokainen nuorukainen, joka taipuu auttamaan sotaa ja sen valmisteluja. Emme siis myönnä hallitukselle oikeutta määrätä surmaamaan, emmekä yksilölle oikeutta vierittää syytä hallituksen niskoille. Pieniä tavallisia ihmisiä tuntevan mielestä tämä vaatimus on lähes hirvittävä, ja vielä masentavammaksi se käy, kun ajatellaan, minkä ikäisinä ihmiset eri maissa joutuvat tärkeimmän ratkaisunsa ihmisyyden asiassa tekemään. Mutta emme myöskään voi tinkiä tästä vaatimuksesta: vastuun siirtämisen järjestelmä voi tehokkaasti toteutettuna johtaa mihin tahansa kauhunäytelmään, äärimmäisessä tapauksessa siihen, että sodan syttymiseen ja mahdollisesti ihmiskunnan tuhoon tarvittaisiin vain yhden avainasemassa olevan — kenties mielenhäiriöön joutuneen — henkilön aloite. Siteeraan edelleen kirjastamme:Painajaisuniin saakka järkyttää jokaista lukijaa saksalaisia keskitysleirejä kuvaava dokumentti Auschwitzin komendantti, jonka kirjoittaja, miljoonia ihmisiä kaasukammioissa ja polttorovioilla surmauttanut keskitysleirin päällikkö, paljastuu mitä kunnollisimmaksi, joskin pikkusieluiseksi kelpo virkamieheksi, joka rakasti hellästi lapsiaan ja luontoa. Hän ei ollut kuvitelmiemme mukainen abnormi sadisti enempää kuin lukemattomat muutkaan keskitysleirien virkailijat, murhattavia ihmisiä eri maissa kodeistaan raastavat sotilaat tahi heitä suljetuissa tavaravaunuissa halki Euroopan tunnollisesti kuljettavat rautatieläiset. Nämä kaikki vain seurasivat uskollisesti esimiestensä käskyjä ja jättivät vastuun näille.  
Selkeyteen ja konkreettisuuteen olemme pyrkineet myös pohtiessamme keinoja ja toimenpiteitä rauhan turvaamiseksi. Niinpä kirjasemme johtoaiheena on vaatimus armeijamme lakkauttamisesta ja nuorukaisille osoitettu vetoomus aseellisesta palveluksesta kieltäytymiseksi. Tähän meidän mielestämme sisältyy toivon siemen — samoin kuin rauhan filosofinakin tunnetun Albert Einsteinin mielestä, jonka kuningasajatus oli nuorison asevelvollisuuslakko. Näyttää tosin siltä kuin puolustusvoimiemme ja niitä renkaana pönkittävien reserviläiskerhojen ja maanpuolustuksentukisäätiöitten asema ja arvostus yleisessä mielipiteessä olisi yhtä vankka kuin konsanaan. On kuitenkin huomattava, että tästä kielteisestä asennoitumisesta rauhanajatteluun vielä tällä hetkellä vastaa sukupolvi, joka ei ole mitään oppinut eikä mitään unohtanut, tuo sukupolvi, joka harvoja poikkeuksia lukuun ottamatta on sotien koettelemuksissa katkeroitunut, menettänyt elämänuskonsa ja moraalisen ryhtinsä. Ei tarvitse kovin paljon tuntea sodanjälkeistä nuorisoa havaitakseen suuren eron vieläpä tuon vanhan sukupolven nuoruuden aatemaailmaan verrattuna: edellinen ainakin pyrkii antamaan arvoa suvaitsevaisuudelle, yleiselle humaanisuudelle ja kansojen väliselle myötämielisyydelle siinä missä jälkimmäinen korosti raja-aitoja, kielellisiä, kansallisia, ideologisia. Tietysti uudessa nuorisossa on paljon auktoriteettiuskoa, välinpitämättömyyttä ja henkilökohtaisen rohkeuden puutetta, mutta maaperä yleisinhimilliselle näkemykselle ja pasifistiselle oivallukselle on hyvä — kunhan vain saataisiin nuorison ulottuville rauhanaatteen esittelyjä edes yhden prosentin verran siitä määrästä, mitä sille maanpuolustuspropagandaa tarjotaan.
Käydyssä keskustelussa on ajatusta asevelvollisuuslakosta arvosteltu mm. sillä perusteella, että asevelvollisuus on, niin on väitetty, vain pintailmiö ja luonnollinen seuraus ihmiselle ominaisesta yleisestä agressiivisuudesta, eikä se sellaisenaan ole sodan syynä merkittävä. Tämä vastaväite on meidän nähdäksemme väärä. Olemme vedonneet jälleen Albert Einsteininkin oivallukseen, jonka mukaan armeijat sinänsä ovat ruutilatauksia, jotka vääjäämättömästi vähitellen ikäänkuin liukuvat kohti räjähdystä. Toisaalta olemme korostaneet pitkän asepalvelusajan vaikutusta ihmisiin erillisenä, viimeisenä ja ratkaisevana tekijänä sotaan johtavassa ketjussa. Lainaan kirjasemme lukua ’Yleisestä asevelvollisuudesta’:
Sittenkin kaikkein pelottavimpana ilmenee asepalveluksen hävittävä luonne siinä, että psykologisesti pirullisen oikeaan osuneessa ikävaiheessa murskataan — sekä tahallisesti että tahattomasti, välittömästi ja välillisesti, päällystön kurinpidolla ja toverihengellä, kaikin mahdollisin menetelmin, lyhyesti sanottuna koko armeijan hengen paineella — kansan miespuolisesta osasta kaikki se, mitä voitaisiin kuvata sanoilla herkkyys, pehmeys, hellyys, säälintunto, hyvänsuopaisuus. Lauseparteen ’armeijassa tehdään miehiä’ kätkeytyy eräs kansakuntamme ja ihmiskunnan suurimpia onnettomuuksia — synnyttämällä ja kannustamalla valtaosassa sosiaalista elämäntyötään aloittavia miehiä sydämettömyyttä, kovuutta, karskiutta, »miehekkyyttä» yleinen asevelvollisuus on ratkaisevasti hidastanut ihmiskunnan kehittymistä kohti eettisempää tajuamista. Tämä merkitsee lohdutonta kehänkiertoa: maanpuolustuksella on toisin sanoen varmistettu, että puolustus on jatkuvasti näyttänyt tarpeelliselta.

Eräiden vastaväittäjien mielestä kasvatus rauhaan on kuitenkin mahdollista aloittaa vain aivan alusta, koko ihmisen persoonallisuutta lapsesta lähtien muovaamalla. Jos näin olisi, olisi tilanne toivoton: lukematon määrä tällä hetkellä kohteisiinsa valmiiksi suunnattuina odottavia ydinkärkiohjuksia tuskin kiltisti odottaa vuosikymmeniä. Kohtaahan koulunuorison kasvatuksen aloittaminenkin yleisinhimillisyyteen vielä kauan tavattomia vaikeuksia — niin kauan kuin esimerkiksi oppikoulujen historian ja äidinkielen opettajat tuntuvat ajattelussaan edustavan yhteiskunnan kaikkein takapajuisinta ja valistumattominta ainesta. Meidän käsittääksemme suoranainen militarismi kuitenkin voidaan ja täytyy erottaa omaksi ongelmakseen, jossa on ratkaisun avain. Yhtä varmasti kuin emme ehdi, yhtä varmasti meidän ei tarvitse muuttaa ihmistä toiseksi. Vaikuttaa ehkä tökeröltä ongelmanasettelun yksinkertaistamiselta, jos sanomme, että tähän hätään riittää kun ihmiseltä otetaan pyssyt ja pommit ja tehokkaan joukkotappamisen taito pois. Mutta pasifismin päämäärää on tällä hetkellä käsittääksemme pakko rajoittaa — on keskityttävä ihmiskunnan välittömän tuhon estämiseen. Hiljainen ja syvällinen kasvatustyö on tietysti aloitettava samanaikaisesti, mutta nopeampia ratkaisuja tarvitaan, jotta sen jatkumisen mahdollisuus ylimalkaan turvattaisiin. — Sama koskee toista hitaana menetelmänä suosittelemaamme rauhanliikkeen käytännön työtä, kansainvälistä kanssakäymistä sen kaikissa muodoissa.
				 On osoittautunut, että varsinkin kristilliselle ajattelulle näyttävät tällä kohden näkökantamme jäävän vieraiksi. Hyvin samantapaisia äänenpainoja ovat käydyssä keskustelussa tuoneet julki ylioppilaspastori Sarantola sekä täällä salissa monen tuntema setlementtipappi Topi Tarkka, joka viimeisessä Yhdys- side-lehden numerossa viittaa pasifistien virittämän keskustelun provokatoriseen räikeyteen ja kirjoittaa:
  
				 Monet rauhanasian edustajatkin ovat tässä suhteessa sodan ihmisiä. Keskustelu saattaa olla eräs sodan muoto. He saattavat viehättyä keskustelemaan pelkästään voittaakseen, siis nujertaakseen lähimmäisensä.»
  
 Tätä lukiessani minun tekee mieleni sanoa: voi hyvä ihminen, siitähän juuri on kysymyskin! Kun tosiaankin saataisiin ihmiset taistelemaan ja nujertamaan toisensa keskustelemalla eikä konekiväärillä ja lentopommilla, olisi suuri unelma toteutunut. Kirjasessamme olemme iloinneet jo paljon vähemmänkin ruusuisesta näköalasta — siitä, että ihmisten aggressiot voitaisiin ohjata purkautumaan puukkotappeluissa ja katuhulinoissa, kansojen välisten sotien sijasta. Ei ole mitään mieltä vaatimuksessa, että tavallisten ihmisten enempää kuin pasifistienkaan on kokonaan sammutettava luontainen agressiivisuutensa — se ei ole mahdollista, eikä ehkä ihmiselämän rikkauden kannalta toivottavaakaan.
				  
				 Kouraantuntuva ohje on myös ehdotuksemme sotamielialan ja kansallisesti itsekkään ajattelutavan hylkäämisestä. Jotta ymmärrettäisiin, kuinka monitahoista sotamielialan lietsominen ja sodan hiljainen — etupäässä tiedoton — valmistelu on, siteeraan kirjasestamme sotapropagandaa käsittelevää lukua:
				 Kaikki kirjoitukset, joissa kuvataan sotaa, sotilaiden elämää ja heidän ajatteluaan tai joissa ihannoidaan isänmaallisuutta, urhoollisuutta tai puolustustahtoa, kaikki itsenäisyyspäivän juhlapuheet, seremoniat sankarihaudoilla, kunniamerkkien jakotilaisuudet, rikos- ja sota-aiheiset sarjakuvat, elokuvat ja radiokuunnelmat, kaikki sen ja sen rykmentin muistotilaisuudet, sotilaselämästä kirjoitetut kaskut, vanhojen sodanaikaisten marssien esittäminen jne., kaikki tämä on sotapropagandaa.
				 ——— Se on sotapropagandaa siksi, että se ruokkii, vahvistaa ja ylläpitää meissä käsitystä, että sota on jotakin täysin luonnollista, inhimilliseen olemassaoloon kuuluvaa ja ainakin joissakin tilanteissa väistämätöntä. Se on sotapropagandaa siksi, että se ehkäisee meitä kysymästä, olisiko olemassa muita keinoja, joiden avulla kansainväliset kriisitilanteet voitaisiin selvittää, ja siksi, että se kääntää huomiomme ja oivalluskykymme yhä voimakkaamman ja paremmin aseistetun armeijan luomiseen eikä rauhaa rakentavien keinojen keksimiseen. Tästä syystä kaikki se opetus- ja kasvatustoiminta, joka lisää uskoamme sodan väistämättömyyteen, lisää sodan vaaraa, on sodan syynä.
				 Edelliseen liittyy viittaus siihen lähes uskomattomaan tosiasiaan, että nykyajan ominta asetta, tiedettä, ei ole käytetty mitenkään hyväksi maailmanrauhan varmistamiseksi. Kuinka monta erilaista sotakoulua esimerkiksi meidän maassamme toimii? Ja kuinka monta rauhanakatemiaa, joissa sosiologit, biologit, psykologit, kansatieteilijät, valtio-oppineet syventyisivät eri tahoilta sodan ongelmaan ja etsisivät tieteellisen tehokkaita vastalääkkeitä?
  
				 Aivan ylt’yleinen on väite, että Suomi maailmanrauhan kuten muidenkin yleismaailmallisten ongelmien osalta on tuomittu jäämään syrjäiseksi ja merkityksettömäksi kolkaksi. Sillä, kieltäytyykö harvempi tai useampi suomalainen asepalveluksesta, ei ole ihmiskunnan kohtalolle missään tapauksessa mitään merkitystä. Olemme koettaneet osoittaa, että tällainen ajattelu on halpahintaisen mukavuudenhalun tuotetta ja vastuun kiertämistä. Itse asiassa nykyajan ihmiskunta jo kaikista rajanvedoista huolimatta on tiedotusvälineiden ansiosta siinä määrin yhtenäistä kansojen perhettä, että osa aina enemmän tai vähemmän vaikuttaa kokonaisuuteen. Olemme Suomen mahdollisuuksia kokonaisena aseettomana kansakuntana käsittelevässä luvussa luonnostelleet eräänlaisen rohkean ulkopoliittisen suunnitelman, silläkin uhalla, että tämä ennakkoluuloihin ja totuttuihin asetelmiin takertuneiden ihmisten silmissä merkitsee naurunalaiseksi joutumista vieläkin varmemmin kuin kirjasemme muu sanottava. Pääkohdat mainitusta luvusta ovat seuraavanlaiset:
				  
				 Kansallisen itsepetoksen sanelema meillä hyvin yleinen vakaumus on se, että erityisesti pienillä valtioilla ei ole varaa vaarantaa olemassaoloaan luopumalla kansallisen armeijan antamasta suhteellisesta turvallisuudesta — näyttäkööt isot esimerkkiä! Juuri tässä on kuitenkin ratkaiseva erehdys: kuten jälleen mm. Albert Einstein on oivaltanut, on päinvastoin juuri pikkuvaltioille luonnostaan lankeava osa olla aseistariisunnan edelläkävijöinä. Onhan näet psykologisesti katsoen suurvalloille paljon suurempi houkutus pitää kiinni asevoimista, jotka niille merkitsevät — tai ainakin ennen ovat merkinneet — mahdollisuutta todella merkittävään maailmanmahtiin. ———
				 Jos Suomi ensimmäisenä länsimaisena valtiona luopuisi varustautumisesta ja kansallisesta armeijasta, olisi tässä sekä ainoa että loistava mahdollisuutemme esimerkillämme vaikuttaa kansainväliseen tilanteeseen. Mutta toimenpide olisi suoritettava viisaasti ja »ottamalla siitä irti» kaikki saavutettavissa oleva hyöty — halveksimatta nyt tietoista kansallista itsekkyyttäkään, koska se tällä kertaa täysin samastuisi koko ihmiskunnan etuun.
				 Ensinnäkin olisi rumpua lyöden, kaikkia kansainvälisiä tiedotuskanavia hyväksi käyttäen tehtävä mahdollisimman tunnetuksi sekä ratkaisumme sinänsä että sen perustelut: miksi armeija ei enää kykene suojelemaan kansakunnan itsenäisyyttä ja turvallisuutta.
				 Toiseksi voitaisiin osa vapautuvista puolustusmäärärahoista asettaa käytettäväksi esim. »rauhanrahastona» kansainvälisten kriisitilanteiden välityskustannuksia varten, joko YK:n puitteissa tai sen ulkopuolella »yksityisenä yrityksenä».
				 Kolmanneksi voitaisiin vapautuvia puolustusmäärärahoja käyttää kansainvälisinä palkintoina, vaikkapa — ajatellen asian propaganda-arvoa kansojen laajoissa yleisökerroksissa — tunnustuspalkintoina hyvin suoritetusta työstä mitä erilaisimmilla myönteisillä elämänaloilla, esimerkiksi eteville käsityöläisille, esimerkillisille maanviljelijöille jne. Kun pienen Suomenkin puolustusbudjetti edustaa jättiläismäisiä summia voitaisiin näin luoda kaikkein maineikkain, Nobel-palkinnot ja muut laudalta lyövä kansainvälinen palkintojärjestelmä, kunhan se jälleen tehtäisiin mahdollisimman taitavasti ja tehokkaasti tunnetuksi kaikkialla maailmassa ja myös siroteltaisiin suurpalkintoja joka taholle maanpiiriä.

Neljänneksi voitaisiin tarjota YK:n käyttöön Suezin-komppanian tapaan vapaaehtoisista värvättyä poliisiosastoa, jonka aseistuksen ja kustannukset Suomi maksaisi. YK:n poliisiarmeijalle voitaisiin parhaiten siirtää muukin käyttökelpoinen osa armeijamme aseistuksesta. ———
				 Kaikki tämä toteutettuna aivan ilmeisesti hankkisi maallemme sellaisen kansainvälisen suosion, että viimeinenkin pelko jonkin suurvallan suorittamasta »kidnappauksesta» suursodan ulkopuolella voitaisiin hyljätä: minkään maan ei kannattaisi kärsiä niin musertavaa iskua rauhanaikaisessa propagandakilpailussa kuin tämän suosikin loukkaaminen merkitsisi. Suursodan puhjettua nämä propagandalaskelmat menettäisivät merkityksensä, mutta silloin armeijamme joka tapauksessa olisi vailla merkitystä.
				  
				 Luvun lopussa koskettelemme vielä talvisotaa, jonka maine kadun miehen muistossa eri maissa antaisi erityistä pontta juuri Suomen aloitteelle aseistariisunnassa: meidän ratkaisumme ei hevin saisi »raukkamaisuuden» leimaa. Vielä otamme puheeksi Neuvostoliiton kanssa solmitun ystävyys- ja avunantosopimuksen, jonka velvoitukset ovat niin kovin mieleisiä aseelliseen maanpuolustukseen takertuneille, ja perustelemme otaksumaa, että tämä sopimus olisi neuvotteluin muutettavissa.
				 *
				 Tällä hetkellä voi kirjasemme saamasta vastaanotostakin tehdä jonkinlaisen väliaika-arvion.
				 Siltä osalta kuin tarkoituksemme on ollut keskustelun herättäminen ja ylimalkaan pasifistisen ajattelun tunnetuksi tekeminen, voidaan tulosta jo pitää tyydyttävänä. Tämä johtuu epäilemättä osaltaan kirjasen tehokkaasta levittämistekniikasta,[2] mutta varmasti myös siitä, että maailmanrauhan asia vihdoinkin myös Suomessa on ilmassa, kuten sanotaan. Varsinkin tulevaisuuden mielipiteen muodostuksen kannalta olennaisessa ylioppilasmaailmassa on keskustelu ollut erittäin vilkasta, niin molemmissa Ylioppilaslehdissä kuin osakuntalehdissä sekä keskustelutilaisuuksissa. Ilahtuneina voimme kehaista, että olemme ainakin saaneet rauhanaatteesta täällä syksyn puheenaiheen. Muussakin lehdistössä kirjaseen on kiinnitetty varsin paljon huomiota, joskin epätasaisesti — eivätkä murheellista kyllä kahden suurimman päivälehtemme ja suurimpien viikkolehtiemme palstat ole keskustelulle auenneet.
				 Sävyltään keskustelu on tietysti vaihdellut äärimmäisyydestä toiseen. Vanhat rauhanasian veteraanit ovat toki olleet liikuttavan ilahtuneita ja korostaneet kuinka rohkaisevaa on ollut yllättävän sivustatuen saaminen aivan tuntemattomalta taholta. Mutta paljon sympatiaa on saatu myös ylioppilaskeskustelijoiden taholta, samoin yleensä työväenlehtien kirjoittajilta, eikä oikeistolehtienkään närkästys ole ollut aivan yhtenäinen. On ymmärrettävää, että useimmat myötämielisetkään kirjoittajat eivät ole nielaisseet ohjelmaamme joka kohdaltaan — pienet varauksethan kuuluvat jo hyviin tapoihin.
				 Ilahduttavan suurelta osalta kielteinen kritiikkikin on liikkunut asiallisella pohjalla. Tietysti on jokunen laumamme viimeisistäkin saanut tekstiään julkisuuteen. Iänikuinen hokema kommunismin propagandasta on ollut esillä, ja tällä kerralla osunut tavallistakin huonommin maaliinsa, kun kirjasen takana olevat nuoret ihmiset tiettävästi kaikki kuuluvat juuriltaan ja elämänkatsomukseltaan sittenkin lähinnä kokoomuspuoluetta oleviin piireihin — lystikästä kylläkin. Akateemisen reserviupseeriliiton puheenjohtaja katsoi Ylioppilaslehdessä kirjasen ainoaksi tarkoitukseksi uuden kriitikon nimen esiin tuomisen. Tätä lukiessani minun oli sääli varsinkin niitä köyhiä ystäviäni, jotka ovat tukeneet hanketta opiskelijan kukkarolle melkoisin rahasummin, mutta eivät ole saaneet nimeään missään näkyviin. Ja vihdoin muuan Uuden Suomen nimimerkki, tietämän mukaan muuan Reserviupseeriliiton silmäntekevistä, ryhtyi suuren yleisön mielipiteen muokkaukseen varsin halpahintaisella tavalla, kirjoittamalla mm. koko kirjasen saavan selityksensä katkeruudesta, jota tämän esittäjä tuntee viisi vuotta sitten asepalvelusaikanaan törkeän rikkomuksen takia saamastaan rangaistuksesta. Toimitus merkillistä kyllä painoi kyhäyksen kontrolloimatta tämän ja eräiden muiden seikkojen todenperäisyyttä, mutta otti sentään myöskin vastineen, jossa mm. todettiin mainituksi rikokseksi luvaton elokuvissakäynti ja rangaistukseksi hyvin tavallinen virkistävä pieni aresti. Hiukkanen totta viittauksessa tämän esittäjän palvelusaikaan armeijassa ilmeisesti kuitenkin on: pysyvä syvä häpeäntunne siitä, että minulla ei aikanaan ollut rohkeutta ja selvänäköisyyttä aseettoman palvelun valitsemiseen, on epäilemättä psykologisena tekijänä vaikuttanut kirjasen syntyyn. Ei ole ollut kaukana se ajatus, että mahdollisimman moni muu nuorukainen olisi tältä häpeältä säästettävä.
				 Voiko pieni kirjasemme monine ehdotuksineen ja näkökantoineen saada aikaan muutakin kuin herättää keskustelua, se nähdään vasta vähitellen. Sen julkaisijat joka tapauksessa uskovat yhtä vankasti kuin ennen, että rauhanasian tulevaisuus voi olla valoisa. Myös hyvyyden, hyväntahtoisuuden ja suvaitsevaisuuden virikkeet ovat ihmisessä edelleen ja erityisesti nykyisin niin lähellä pintaa, ettei katkeroituneen sukupolven uskoon ihmisen peruuttamattomasta pahansuopaisuudesta ole syytä. Ihminen voidaan varmasti ohjata niin hyvään kuin pahaankin. Tarvitaan vain äärettömän paljon erilaatuista pasifistista valistusta, erilaisia kyniä, erilaisia ideoita erilaisia ihmisryhmiä varten. Tavoitteena maailmanrauhan pitäisi olla melkoisen vaivannäön arvoinen

Esittäessäni huhtikuussa alustuksen aseistariisuntakeskustelutilaisuudessa Helsingissä mainitsin erään myönteisen ehdotuksen: että pasifisti-asevelvollisille varattaisiin mahdollisuus sotilaskoulutukseen YK:n poliisiarmeijan puitteissa. Osoittautui kuitenkin, että ehdotus jäi monille rauhanihmisillemme aivan vieraaksi. Nähdäkseni kysymys YK:n joukkojen tukemisesta liittyy sopivasti eräisiin rauhantyön kannalta keskeisiin periaatteellisiin kysymyksiin, joista soisin mielelläni käytävän keskustelua. Oman näkökulmani esittäminen voisi olla alustavana puheenvuorona.
				 Katsoisin siis eduksi, että mahdollisimman moni pasifisti voisi hankkia hyvän sotilaskoulutuksen YK:n joukkoja varten. Tietystikin ratkaisu sopisi ainoastaan niille pasifisteille, joiden rauhanvakaumus ei perustu huomattavasti normaalia suurempaan tunteenomaiseen kauhuun verenvuodatusta kohtaan, vaan on — kuten tämän kirjoittajan — älyllistä ja maailmankatsomuksellista laatua. (Edellisille olisi tietysti professori Iversenin esittämä kansainvälisen avun palvelus oikeaan osunut vastine, joskin minusta hänen kaavailemansa palvelusajan pituus tuntuu kohtuuttomalta.) Ehdotuksen perusteluina kannattaa harkita seuraavia seikkoja.
				 Ensinnäkin YK:n armeija on verrattavissa puhtaasti poliisi- eikä sotalaitokseen. Ajatelkaamme vain, kuinka suurenmoista olisi ollut, jos YK:n poliisi olisi valvonut tapahtumia meidän maassamme 1917—18 ja estänyt silloiset iljettävät surkeudet puolin ja toisin. Tai jospa sillä olisi ollut voimia ehkäistä esimerkiksi häpeällinen Algerian sota — jossa vapaustaistelijoidenkaan raakuuksia ja epäviisaita menetelmiä ei ole syytä unohtaa ranskalaisten terroria paheksuttaessa. Pasifisti, joka ensimmäiseksi ajattelee epäkohtien ja väärinarviointien mahdollisuutta myös YK:n toiminnassa, vaatii mahdottomia: mikään inhimillinen toiminta ei koskaan tule olemaan täydellistä. On aina kysymys vain suurimmasta mahdollisesta hyvästä tai pienimmästä mahdollisesta pahasta. YK:n laajapohjaisuus varmasti antaa riittävän takuun puolueellisuutta vastaan ja peruskirjan henki takuun siitä, ettei sen poliisiarmeijasta tule esimerkiksi kaikkien vallassa olevien hallitusten asetta, joka tukahduttaisi ilman muuta järjestelmien oikeutetut parannusyritykset. Ei myöskään tähänastinen YK:n poliisitoiminta mielestäni sisällä piirteitä, joita pasifisti — mikäli vain ei ole saanut nimenomaan Kongon tapahtumista sitä katkerasti vääristeltyä informaatiota, jota niin kutsutut kolonialistit ovat onnistuneet soluttamaan laajalti länsimaisiin lähteisiin — ei voisi täysin sydämin ja innostuneena kannattaa. Omasta puolestani en voi olla tuntematta syvää häpeää siitä — yritänpä kuinka hyvänsä vapautua ahtaista kansallisista suhtautumistavoistani — ettei mukana ole ollut pataljoonaa »sinivalkoisia», siitä, että meidän rikkaan pohjoisen kansamme suhtautumista kansainväliseen yhteistyöhön leimaavat ensi sijassa määrätön itsekkyys, saituus ja takapajuisuus.
				 Toiseksi ei meillä nähdäkseni ole mitään toivoa siitä puhtaan pasifistin unelmasta, että nykyisestä kansallisten armeijoiden sekasorrosta ja kaikkialla tapahtuvasta kilpavarustelusta voitaisiin yhtäkkiä hypätä suoraan ikuiseen rauhaan ja sotalaitosten lakkauttamiseen. Entistä mahdottomammalta tämä näyttää viime syksyn maailmanpoliittisen kehityksen valossa, joka epäilemättä merkitsee pasifismille ja terveelle järjelle masentavaa takaiskua — ja jonka synnyttämät toivottomat mielialat sivumennen sanoen ovat tätäkin jo lehtemme kesänumerossa luvattua kirjoitusta viivästyttäneet. Mutta huomattavasti enemmän toivoa sisältyy jo ajatukseen, että voitaisiin päästä sopimuksiin kansallisten armeijoiden korvaamisesta erittäin vahvoilla YK:n poliisijoukoilla. Ylimenovaiheessa täytyisi ilmeisesti olla kysymys vielä miljoona-armeijasta — mutta kun muistamme kansallisten armeijoiden yhteisvahvuutta, niiden henkeä ja tarkoitusta, olisi edistyminen silti myönnettävä suunnattomaksi.
				 Kolmanneksi on mielestäni pantava painoa sille, että maailmankatsomukseltaan pasifistinen poliisimies YK:n joukoissa olisi — yhtä hyvin rivimiehenä kuin johtotehtävissä — palkkasoturia tai tavallista tehtävään komennettua asevelvollista parempi ja luotettavampi: hän valitsisi varmasti vähimmän mahdollisen väkivallan keinot. Ja neljänneksi taittaisi tällainen rauhanmiehen sotilaspalvelus viimeisenkin kärjen väitteeltä, että pasifismi on pelkurimaista ja epämiehekästä. Emmehän voi sivuuttaa tällaisiakaan väitteitä sillä, että ne ovat typeriä ja alkeellisia: suuri osa ihmisistä on typeriä ja alkeellisia, mutta heidänkin kannanottoihinsa on pyrittävä vaikuttamaan.
				 *
				 Viimeksi esille tullut huomautus johtaa minut samaan aiheeseen, jota jo kerran eräässä rauhanystävien kongressissa olen kosketellut, mutta joka ehdottomasti ansaitsee jatkuvaa toistoa: kysymykseen pasifistisen valistustyön ja suuren yleisön lähentymisestä. Kyseisessä kongressissa näytti saamani vaikutelman mukaan keskustelu liiaksi liikkuvan vanhojen, vannoutuneiden rauhanihmisten sisäpiirin ongelmissa; laajinta huomiota uhrattiin eettisteoreettiseen kysymykseen ihmisen tappamisen oikeutuksesta. Puheenvuorossani huomautin silloin, että käsitteiden tarkka selvittäminen on tietysti rauhantyötä tekevälle tärkeää, mutta että ajatusten pääpainon pitäisi toki olla suuriin joukkoihin vetoavassa, selkeässä, etiikan raskautusta välttävässä, arkisiin tosiasioihin tyytyvässä valistustyössä, »rauhanpropagandassa».
				 Ja silloin on hyvä muistaa, että useimmille ihmisille ei kysymys sodasta merkitse minkäänlaista omantunnonongelmaa: sotia on käyty vähän väliä, valtio käskee miehet sotaan, siellä tappavat kaikki, se kuuluu asian luonteeseen, siis tapan ja ammun minäkin. Muistan, kuinka itse jokin vuosi sitten — nuoruuden katkeran virhepäätelmän nojalla — asepalvelusta suorittaessani otin pari kertaa ystävieni ja kämppätovereideni kanssa puheeksi — tavalliseen keskustelusävyyn tietysti ja ilman profeetallista paatosta — koulutuksemme tarkoituksen ja laajemmat yhteydet. Kun huomautin siitä, kuinka fraasien sisään verhotun asevelvollisuuden pelkistetty päämäärä on opettaa surmaamaan tuntemattomia toisen valtion kansalaisia, asioiden vuoksi, joita kouluttajat vain hyvin hämärästi ja sekavasti pystyvät määrittelemään ja jotka eivät kestä mitään tarkastelua, niin pojat olivat kyllä kiinnostuneita hetken aikaa. He pitivät huomautuksia hyvinä: »niinhän se juuri onkin, terävä jannu toi Linkola», mutta eivät he pitäneet ajatuksia mitenkään järkyttävinä, omaatuntoa kolkuttavina, eikä heistä kellään ollut pienintäkään intressiä ryhtyä huolehtimaan ihmiskunnan tulevaisuudesta tai yhteiskunnan hengen turmeltumisesta. Ei heidän yleinen antipatiansa armeijaa kohtaan johtunut syy- yhteyksien ymmärtämisestä, vaan henkilökohtaisesta kiusaantumisesta ja vapauden rajoittumisesta, esimiesten törkeyksistä sekä ennen kaikkea ikävästä kotiin ja tyttöjen luo. Ei ainoaakaan sellaista sattunut minun kohdalleni koko 11 kuukauden aikana vilkkaan toverielämän pyörteissä, jolle armeija olisi merkinnyt eettistä tai uskonnollista ongelmaa, niin monia hauskoja ja reiluja poikia kuin tulinkin tuntemaan. Ja vähänpä tällaisia on siviilielämänkin laajassa tuttavapiirissäni.
				 Johtopäätökseksi katsoisin, että pasifistin, joka on synnynnäisenä lahjana saanut kyvyn oivaltaa laajoja syy-yhteyksiä ja tuntea huolta lähimmäisistään oman perhepiirin ulkopuolellakin, olisi syytä alentaa valistustyönsä, perustelujensa ja kirjoitustensa tasoa, »mennä tavallista ihmistä vastaan». Etiikan ja uskonnon näkökohdat on monesti syytä kokonaan sivuuttaa — vaikka ne tietysti aina ovat lujimpana selkärankana taustalla. Mutta aivan ilmeisesti on kohtuullisessa ajassa mahdotonta kouluttaa useimpia ihmisiä ollenkaan tajuamaan niiden sanomaa. Olen joskus kärjistäen sanonut, että ainoa toivomme on osoittaa kauppiaalle, että hän saavuttaa varmasti suurempia liikevoittoja rauhan kuin sodan aikana, upseerille, että johtotehtävät YK:n joukoissa ovat sekä mielenkiintoisempia että kunniakkaampia kuin ahtaassa kansallisessa armeijassamme, ja niin edelleen. Ja ne pikku ihmisparat, joiden sekavissa aivoituksissa kansalliset armeijat tyydyttävät turvallisuuden kaipuuta eivätkä asiantuntijoiden todisteluista huolimatta hevin näyttäydy meidän kaikkien tuhoon varmasti johtavina mielettömyyksinä — heidät voisi varmaan saada lämpenemään ajatukselle vahvasta YK:n armeijasta helpommin kuin ajatukselle täydellisestä aseistariisunnasta.
				 Myönnän, että taipumuksella kompromisseihin on omat vaaransa. Jos emme pidä päämääräämme korkealla emmekä »kanna lippuamme puhtaana», niin ehkä pian ei rauhanaatteestamme ole paljon mitään jäljellä? Ehkä joku epäilee, että jos me hyväksymme kiväärin käteemme YK:n poliisijoukoissa, voimme piankin ottaa sen myös kansallisessa armeijassa — »koska ihmiset eivät kuitenkaan aseistakieltäytyjää ymmärtäisi» tahi »jotta emme turmelisi turhaan mainettamme ja siten menettäisi mahdollisuuttamme saada ajatuksiamme kuuluville». Uskon kuitenkin, että asioita punnitseva pasifisti aina ymmärtää jälkimmäiset kompromissit väärien, halpahintaisten tekosyiden ryhmään kuuluviksi ja eron kansainväliseen järjestysvaltaan nähden sittenkin ratkaisevan suureksi.

				 On latteaksi toistettu totuus, että isien ja poikien elämänkatsomusten ristiriita on pysyvä ilmiö sukupolvesta toiseen, niitä ihmiselämään väistämättä sisältyviä tragedioita, jotka lankeavat parhaankin maailmanparannuksen toimivallan ulkopuolelle — niinkuin kuolema tai rakkaussurut.
				 Mutta lyhyt historian kertaus paljastaa, että vain harvoin on sukupolvien ristiriidan tragiikka ollut niin syvää kuin näiden vuosikymmenien Euroopassa. Vain harvoin isät ovat aatteidensa vuoksi siinä mitassa joutuneet kivien alle ja vain harvoin on uuden polven luonnollinen vastareaktio ollut yhtä kipeän jyrkkä. Tragiikka on hirtehisen karmeaa, kun tämän hetken suomalainen nuori toteaa nuoruuden koko ylimielisyydellä ja sydämettömyydellä: »Ensin faija soitti kymmenen vuotta suutaan savijalkaisesta jättiläisestä ja sai siltä lopulta sen mitä pyysi: perin pohjin turpiinsa. Nyt se vielä koittaa pelastaa jotain rippeitä heilumalla upseerikerhossa ja värjöttelemällä pakkasessa sankarihaudoilla — ei faija parka, turhaa touhua!» Isältä, joka menetti Karjalaan kaikki veljensä ja parhaat ystävänsä, nuoruuden AKS-maailmansa, hyvät hermonsa ja terveen ruoansulatuksensa, voidaan tuskin vaatia itseironista huvittuneisuutta. — Samantapaista irtaantumista kansalaissodan aatemaailmasta osoittavat useimmat työläisisien pojat.
				 Olen vastikään päättänyt »Pohjantähden» lukemisen, mikä yhdessä lainaamani Turtiaisen runon kanssa on virittänyt minut sentimentaaliseen mielenvireeseen. Kun itse olen kuulunut niihin, jotka melko tarmokkaasti ovat julkituoneet poikien näkemystä, niin entistä riipaisevampana tuntuu tämä ristiriita: pitäisi samalla ymmärtää isiä ja olla hienotunteinen, mutta kuitenkin päättäväisesti vastustaa heidän tuhoisan kielteistä vaikutustaan nykymaailmaan.
				 Sillä kaikista heränneistä säälintunteista huolimatta on meidän pakko tuomita isien aatemaailma — ja se on myös helppo tehdä hyvinkin objektiivisilta tuntuvin perustein. Olihan 30-luvun kuolemaa palvova henki jo biologisesti täysin luonnoton, voiko ajatella perverssimpää näkemystä kuin laulun sanoissa: »nuorukaiselle kuolla kuuluu . . .»? Ja olivathan isien aatteet merkillisen yhdenmukaisesti kaikki eetillisesti kehnoja: kaikki ne korostivat eroja, erioikeuksia, omaa paremmuutta, oman rodun, maan, kieliryhmän etuoikeuksia. Täsmälleen päinvastaisia ovat nykynuorisoa eniten elähdyttävät tendenssit: kansainvälisten yhteyksien rakentaminen, rotuerottelun vastustaminen, kielirauhan solmiminen, ihmiskunnan yhteisen kulttuurikeon kartuttaminen. »Kuolla isänmaan puolesta, tapella hurreja vastaan» — toisaalla »elää ihmiskunnan hyväksi». Ja kuitenkin: isien verenperintö, geneettinen asu on lähimain sama kuin omamme. Voiko joku selittää, miten me voimme olla niin paljon erinomaisempia?
				 *
				 Tuonnoin kehitteli Pertti Hemánus tässä lehdessä tärkeää oivallusta, jonka mukaan viime sotiemme tappiot eivät suinkaan rajoittuneet kaatuneisiin, invalideihin, alue- ja muihin välittömiin menetyksiin. Hän osoitti, kuinka ne sietämättömän kiusalliset piirteet, jotka turmelevat nykyistä eurooppalaista elämänmenoa, juontavat juurensa sodista. Niissä kehittyi kokonainen »kadotettu sukupolvi» — ne, jotka eivät ole kivien alla tahi täysin apaattisina sivustakatsojina, ovat katkeroituneina ja kyynelisinä luoneet tämän tolkuttoman elintasokulttuurin ja ennennäkemättömän keskinäisen tönimisen ilmapiirin.
				 Tähän isien toiseen tulemiseen ei nuoren polven vastareaktiota valitettavasti ole vielä näkynyt: 30-lu- vun sotaiset ihanteet on kyllä hylätty, mutta 50-luvun hysteerinen palkkataistelumentaliteetti, arvojen ja välineiden täydellinen sotkeutuminen, on siirtynyt myös poikiin. Haluan uskoa, että tässä tapahtuu vain hyppäys yhden sukupolven yli, että meidän poikiemme vastareaktio kohdistuu tämän elämäntavan vääristyneisyyteen. Se tuntuisi valoisammalta näköalalta kuin että he aikanaan protestoisivat omaksumalla jälleen isoisiensä ihanteet 30-luvulta

				 Oletan kulttuuriradikaalin käsitteen tunnetuksi; itse ainakin tarkoitan sillä musiikin, kirjallisuuden ja muiden taidemuotojen ympärille ryhmittyneitä nuoria ja nuorehkoja spesialisteja, jotka jatkuvasti ja ilmeisen mielellään ovat rikkana monen silmässä, virkeässä ja taisteluvalmiissa oppositioasemassa enemmistöä vastaan. Kahakoinnista he näyttävät selviytyvän siksi hyvin ja itsevarmuutensa säilyttäen, ettei minun tarvitse pelätä lyöväni lyötyä, kun seuraavassa houkuttaudun omaltakin kohdaltani tarkastelemaan sitä, mikä kulttuuriradikaalien asennoitumisessa todella näyttää moitteenalaiselta: eihän ole mies eikä mikään se joka ei ole sanaansa sanonut nykytaiteesta.
				 Kaikkien taidemuotojen alueella näyttää kulttuu- riradikaaleille yhteisenä piirteenä, huomattavan vähäisin yksilöllisin poikkeuksin, olevan johdonmukainen uusimpien, modernien virtausten arvostaminen yli muiden. Tämähän ei kuitenkaan ole mikään itsestäänselvyys: sellainen kulttuurioptimismi, joka uskoo tasaiseen kronologisesti jatkuvaan kulttuurisaavutusten tason nousuun, on jotensakin hämärästi perusteltua. On toki asiallisesti täysin mahdollista, että inhimillisen kulttuurin aaltomaisessa ja kompastelevassa kehityksessä esimerkiksi 1800-luvun, 1700-luvun tai antiikin saavutukset eri taiteissa edustavat korkeampaa ja kestävämpää tasoa kuin esimerkiksi 1900-luvun. Liioin ei ole teoreettisesti mahdotonta, että erinäisissä taidemuodoissa ihmiskunta jo olisi päässyt saavutettavissa olevaan päätökseen, todellakin »luonut kaiken luomisen arvoisen», oli tämä sitten nykyisten ja tulevien luovien taiteilijoiden kannalta miten masentavaa tahansa.
				 Oli tämän laita miten hyvänsä — ja riippumatta siitä, voidaanko taiteen tason korkeutta ja kestävyyttä yleensä objektiivisesti arvioida —, joka tapauksessa on sekä turhaa että väärin, että kulttuuriradikaalien kärkijoukko yrittää väenväkisin temmata taiteenharrastajien syvät rivit mukaansa, kun siihen ei ole näillä käytännöllisiä edellytyksiä. Se mihin tässä pyrin ei ole kiistely makuasioista vaan hyvänsuopien neuvojen antaminen kulttuuriradikaaleille heidän kriitikkoina ja muina taide-elämän vaikuttajavoimina suorittamansa kansanvalistuksellisen työn osalta.
				 Kriitikon ei missään tapauksessa ole syytä turmella tai suorastaan riistää niiden elämyksiä, jotka ovat kiintyneitä pelkästään klassilliseen musiikkiin, 1800-luvun maalaustaiteeseen tai kirjallisuuden vanhoihin mestareihin eivätkä osoita mitään ymmärtämystä vastaavia moderneja virtauksia kohtaan. Selityksinä eivät sellaiset käsitteet kuin takapajuisuus, alkeellisuus tai tyhmyys sano mitään. Sen sijaan on mieleenpantavana näkökohtana muistettava luonnollinen selitys sille, miksi kärkijoukko on edellisistä vieraantunut ja kiintynyt kaikkein uusimpien virtausten läähättävään tavoitteluun, nimittäin kyllästymisprosessi: henkilölle, joka pääelämäntehtävänään, opinnoissaan ja ammatissaankin seuraa kirjallista tai musiikkielämää, tulevat vanhat tyylisuunnat ja kaikki yksityisetkin mestariteokset yksinkertaisesti liian tutuiksi. Kohdataan se kaikilla aloilla vallitseva tragiikka, jota ei monestikaan tunnusteta: että asiantuntijat saavat ennen pitkää omasta alastaan vähemmän syvällisiä elämyksiä kuin diletantit. Kyllästymisteoria selittää esimerkiksi sen järkyttävältä tuntuvan havainnon, että kaunokirjallisuuden spesialistimaailma saattaa riehaantua yksimieliseen riemuun, kun kotimaisen kirjallisuuden taivaalle nousee joku Veijo Meri, jonka ansiona on kokonaan omintakeisen tyylin luominen — olkoonkin, että se merkitsee tekstin valumista vetelästi kuin sylki suupielestä ja normaalin inhimillisen tunne-elämän ja elämän lämmön korvaamista teennäisellä keksinnöllä, ihmisolentojen mekaanisella ajelehtimisellä.
				 Taidekriitikon tulisi aivan toisella tavalla kuin nykyisin eläytyä vastaanottajakuntansa maailmaan. Hänen pitäisi käsittää tavallisen taiteenharrastajan pohja aivan erilaiseksi kuin pienenpienen spesialistiryhmän eikä vaatia häneltä älyttömiä. Tavallisella konserteissa kävijällä ja niin kutsutulla hyvän kirjallisuuden lukijalla on aivan toisaalla ammattinsa ja yksityiselämänsä, taide-elämyksille hänellä kertakaikkiaan on varattavanaan vain rajoitetut — vaikkakin sitä tärkeämmät — tunnit viikossa. Niinpä hänelle saattavat riittää mainiosti vaikkapa vain Beethoven, Brahms ja Bruckner koko elämän ajaksi, ei hän tarvitse ollenkaan mitään Schönbergiä tai Stockhausenia. Tai hänellä ei koskaan ole aikaa lukea edes Dostojevskia tai Turgenevia niin paljon kuin haluaisi. Eikä hän suinkaan jonkun Lounelan tavoin halua, että teatteri olisi »leikkiä ja kokeilua, kokeilua ja leikkiä» silloin kun hänen vähä aikansa sallii teatteri-illan, kyllä hän suo mielellään, että kokeilut on silloin kokeiltu ja vankat tulokset nähtävissä. Kulttuuriradikaali ja vallankin luova taiteilija itse on omituisen häikäilemättömän itsekeskeinen olento: hän vaatimalla vaatii taiteenharrastajalta tutkimuksia ja ponnistuksia juuri hänen modernille arvoitukselliselle runoteokselleen, sen vaikeaselkoisuus kuuluu kyllä vähitellen hälvenevän ja sisällön koko kirkkaus aukeavan, kun siihen perin pohjin syventyy. Ja kuitenkin taiteenharrastajan suurimpana tuskana on runsauden pula, inhimillisen kulttuurin kiusallisen ääretön rikkaus: helpostikin aukenevia mestariteoksia on niin paljon, ettei ahmimallakaan ehdi tutustua kuin pieneen osaan.
				 Juuri tuo paljon puhuttu vaikeatajuisuus on myös huomiota ansaitseva seikka. Onhan näköjään mitä suurimmassa määrin todellisuutta, että taidetyyli, joka pohjautuu kauan vallinneeseen ja omaksuttuun kulttuuriperinteeseen, on luontevammin vastaanotettavissa kuin uusimmat kokeilut. Jos jälkimmäiset osoittautumatkin kestäviksi, niin miksi emme silti jätä niitä 1980-luvun tai 2000-luvun ihmisten nautittaviksi, eihän siinä ole mitään järkyttävää. Miksi emme saisi olla 50 tai 100 vuotta ajastamme jäljessä, jos siten parhaiten saamme sielullemme autuuden? Vaikka kriitikot saavatkin rummutuksellaan yleisön tutustumaan Meren kuolaiseen proosaan tai jonkun Holapan mystillisiin kokeiluihin, tahi taivuttavat sinfoniaorkesterit ottamaan ohjelmistoonsa 1960-luvun toistaiseksi vieraita ja eloon heräämättömiä kokeiluja, eivät he sillä saa aikaan mitään laajamittaista maun kehittymistä, vaan pelkkiä pettymyksiä. Ei tosiaankaan ole syytä siihen, että kulttuuriradikaalit ja taiteenharrastajien syvät rivit kokonaan vieraantuvat toisistaan, niin täydellisesti kuin näyttää osoittavan Pekka Lounelan tragikoominen lausunto Keskitien viime numerossa: »Väinö Linna osoittaa parhaiten tuotannollaan, miten peruuttamattomasti meillä on ohitettu suurten tilitysten ja objektiiviseen edustavuuteen nojautuvien opusten aika.» — Sen sijaan on tietysti kovasti paikallaan, että vihkiytyneiden pienissä piireissä ja intiimeissä tilaisuuksissa harrastetaan uusimpia virtauksia.
				 Luulen, että tämä on kaikista turhista kirjoituksistani turhin: vaikka naiivin hyväntahtoisissa neuvoissani olisikin jonkinlaista ajatusta, ne kilpistynevät kulttuuriradikaalien ylimielisyyteen. Huomaan nyt, että minun olisi ollut viisainta käyttää tähänkin hukkaantunut aika jonkin lohduttoman pitkällä odotuslistalla olevan kaunokirjallisen merkkiteoksen lukemiseen. Se on siis jo myöhäistä; no, ostanpa sitten ainakin kirjoituspalkkiolla jonkin Brucknerin levyllä. Kuuntelen sitä joskus aterioidessani.

				 Muuan poikkeuksellisen hermoillekäypä ihmisryhmä, nuoret valtiotieteen tohtorit, on ottanut tavakseen harjoittaa kansanvalistusta. Tämä tapahtuu keskenään melkein identtisissä lehtikirjoituksissa, joissa lukijaa kehotetaan »vihdoinkin tajuamaan ajan vaatimukset, lopultakin oivaltamaan, ettemme enää elä perinteellisessä maaseutuvaltaisessa yhteiskunnassa, vaan ongelmamme ovat teollistuneen yhteiskunnan ja kaupunkimaisen elämäntavan ongelmia». Sävy on hätäinen, traditionalistit pyritään kuin viime hetkellä pelastamaan takapajuisuuden kadotuksesta.
				 Tohtorien olisi kuitenkin syytä malttaa mielensä vielä muutama vuosi. Kukaan ei kiellä muutoksen tämänhetkistä suuntaa, mutta tilastollinen tosiasia on, että kaupunkien ja kauppaloiden väkiluku sittenkin yhä jää alle puoleen maan väestöstä (ja kuinka moni asuukaan niiden laajoilla liitosalueilla puhtaalla maaseudulla). Vielä tänäkin talvena elää suurempi osa suomalaisista lumisten metsien keskellä, ongelmakenttänään lumityöt, ajokelit metsäteillä, pelloilla ja jäillä, vasikoimiset, pölliurakat ja mateenpyynnit.
				 Yhä ovat työtaistelut, asuntopula, kaukolämmitys ja meluntorjunta enemmistölle outoja asioita, jotka koskettajat suunnilleen yhtä etäisesti kuin Irakin vallankumous.
				 Nimenomaan tätä pitäisi tohtorien uudestaan ja uudestaan tähdentää. Heidän päinvastaisessa julistuksessaan on mahdotonta havaita mitään mieltä: juuri kaupunkimaisen elämäntavan mukaanhan on normit ja ajatustottumukset julkisuudessa muovattu jo ajat sitten, suunnattomasti ennen aikojaan. Kaiketi jo vuosikymmeniä on suomalainen lehdistö toimitettu kaupunkilaista lukijakuntaa ajatellen — sarjakuvista, vitseistä, ruokaresepteistä, muotivihjeistä ja psykologin nurkkauksesta lähtien. Herra Keskiverto on aina ollut virkamies, konttoristi, ei koskaan maanviljelijä. Monikirjavasta naistenlehdistöstämme vastaa tuskin mikään muu kuin Kotiliesi maalaisemännän intressipiiriä, yleisiä ajanvietelehtiä ei maaseudulle toimiteta ainoaakaan, jos Pellervon, Yhteishyvän ja Kuluttajankin laskemme ammattilehdiksi. Valtakunnallisessa sanomalehdistössä on Uuden Suomen suppea »Maassa maan turva» -osasto harvinainen poikkeus. Entä mainos? Kun pikkutilan väki navetta-askareiden jälkeen kerääntyy hartaana ja silmät tapilla televisionsa ääreen, nähdään nuorten mainostoimittajanerojen huolella ja rakkaudella laatimia sarjoja kainalohien ja ilkeänhajuisen hengityksen synkistä vaikutuksista ihmissuhteisiin — asioita, jotka lienevät olennaisia mainostoimistojen omassa perverssissä ilmapiirissä, mutta menevät täydellisesti terveen maalaiskatsojan — ja siten katselijain valtaosan — horisontin yli. Närkästyksestä ei tosin silti ole pelkoa, maalainen on kovin tottunut sivuuttamaan epäolennaisuudet vaisulla ihmettelyllä.
				 Kuitenkin vaikuttaa julkisen sanan paine vähitellen varsinkin vastaanottavaisiin ikäluokkiin: epäitsenäisimmät hakeutuvat siihen elämänmuotoon, joka osoittamalla osoitetaan normaaliksi ja keskeiseksi. Maatalouden ansiotasosta ja koneellistumisesta minulla ei ole mitään sanottavaa, niistä on puhuttu enemmän kuin tarpeeksi, sielullisten syiden kustannuksella. Sen sijaan täytyy muistuttaa, ettei maaltamuutto suinkaan jatku loppumattomiin — joskushan melkein kuvitellaan, että maalta ovat jo lähteneet nopeimmin reagoivat ja loput tulevat perässä siinä järjestyksessä kuin kerkiävät. Tosiasiassa se aines, joka on herkin julkisen sanan vaikutukselle ja paniikkitartunnalle, on maaseudulla vähentynyt nopeasti, ja ennen pitkää ovat jäljellä vain jäykkäniskat, jotka eivät ota kotiseudun hylkäämispuheita kuuleviin korviinsakaan. Minkälaisiin prosenttilukuihin päädyttäneenkin, valtiotieteen tohtorit saavat vielä kauan kyhäelmissään tunnustaa myös maaseudun olemassaolon.
				 *
				 Tasapainottavana tekijänä ei käänteinen ilmiö, maallepako, tunnetusti ole ollut varteenotettava — se on verrattain, joskaan ei ylen harvinainen ilmiö.
				 Ja kuitenkin on närä kaupunkimaisen elämänmuodon viheliäisyyksiä kohtaan ylt’yleinen niin kenkä- kuin paljasjalkaisissakin. Mutta enimmäkseen turvaudutaan laihaan lohtuun: Suomen rantoja piirittävät heinäkuussa kymmenettuhannet valkea- ja velttovatsaiset herrasmiehet, jotka kahlailevat uimahousuissa matalassa vedessä peraten ja pengertäen piloille kaunista huvilarantaansa — tai sitten he piiskaavat virvelillään vettä päivät pääksytysten. Vain harvoin voinee tällainen epäaito, joutilas ja tilapäis- luontoinen elämänmuoto antaa aikuiselle ihmiselle täyttä tyydytystä. Maaseudun elämänmenoon tunkeutunut lisäke, töllistelevä ja töllisteltävä huvilanasukas jää pakosta syrjään täyteläisestä elämästä, lieveilmiöksi.
				 Selityksenä varsinaisen maallepaon niukkuudelle voitaneen toimeentulokysymys jälleen sivuuttaa: työttömyyskortistot ovat — tylysti puhuen — kaavamaisia ja epävirkeitä ihmisiä varten, vähänkin tarmokkaalle on juuri maaltapaon seurauksena yhä tiheämmässä tilaisuuksia jopa primääristen elinkeinojen piirissä. On hylättyjä mökinpaikkoja asua, autiotiloja viljellä, koskemattomia rantoja kalastella. Moniaita henkisiä töitäkin voi tehdä maaseudulla. Ja syrjäseutujen täyttämättömät virkapaikatkin sisältyvät laajassa mielessä teemaani. Joka tapauksessa maallepakoilmiö toistaiseksi rajoittuu vain itsenäisten yksilöiden piiriin, koska se käy ajankohdan valtavirtaa vastaan. 
				 Mutta pääesteenä on varmasti pelko ja avuttomuuden tunto — kuten monet kaupunkilaiset ovat valmiita myöntämäänkin. Maalaiselle, joka on aikeissa siirtyä kaupunkiin, ei juuri juolahda mieleen, ettei hän siellä pärjäisi — joskus kuullut puheet »hermoja kuluttavasta elämäntavasta» vaikuttavat etäisen teoreettisilta runsaan työtoverijoukon luoman turvallisuudentunteen ja kaikkien konkreettisten elämän helpotusten rinnalla. Osoittautuvat ne merkitykseltään sitten kuinka näennäisiksi tahansa, ennen pitkää nämä helpotukset ovat menneet veriin ja käyneet välttämättömyydeksi. Sillat takana on poltettu, paluuta ei enää ole, tai se vaatii aivan poikkeuksellista irtiriuhtaisemista. Kauhistutaan sitä itsenäisyyttä, moninaista pystyvyyttä ja osaavuutta, jota elämä maaseudulla vaatii — vaikka saatu tyydytyskin olisi kukaties moninkertainen. Kauhistutaan talven valtaa, jonka kaupungissa kukistavat talonmiehet, puhtaanapitolaitos, liikennelaitos ja tiheä myymäläverkosto, mutta joka maalla edellyttää jatkuvaa tarmokasta valppautta ja fyysistä kuntoa — herpaantuminen merkitsee piankin hyvin perusteellista hunninkoa. Arastelu ei ole aiheetonkaan, sen tietää jokainen, joka on saanut katkerasti katua niiden vuosien hukkaamista kirkkohistorian ja latinan lukuihin, jolloin olisi pitänyt oppia hevosen valjastaminen, sahan viilaaminen ja tuuran teroittaminen.
				 Samaan aikaan kun kaupunkilainen kamppailee epätasaisen valintansa edessä, käyvät ilman saastumis-, juomavesi- ja meluongelmat päivä päivältä sietämättömämmiksi, joukkovaikutuksen tihentämä taistelu elintasosta yhä sairaalloisemmaksi. Kuinka moni pystyy sanomaan: jo riittää? Katsokaamme esimerkkiä ulkomaiden kehityksestä, jota seuraamme: ilmeisesti ei monikaan. Ihminen on turmelemassaan maailmassa avuttomampi kuin uskoisikaan. Mutta eihän tämä kauan voi näinkään jatkua

				Kun kesä tulee, Suomen kaupungit tyhjenevät. Puolet niiden asukkaista sulloutuu kippuraiseen asentoon uskomattoman pieniin ja epämukaviin autoihin ja lähtee kovaa vauhtia tutustumaan maamme ja naapurimaiden erilaisiin bensiiniasemiin. Toisella puolella taas on pahvista, kovalevystä, pellistä tai laudoista rakennettuja kojuja järvien ja meren rannoilla ja saarissa; niissä vallitsee uintitoimitusten väliaikoina lähes yhtä suuri ahtaus ja pidätelty kyllästyneisyys kuin edellisissäkin.
				 Miksi kaupunkilaiset eivät pysy kotonaan, enimmäkseen suhteellisen siedettävissä asunnoissaan ja mitä moninaisimpien ajanvietteiden äärellä? Tietysti on osaksi kysymyksessä enemmän tai vähemmän perustelematon muotivirtaus, kuten aina joukkoliikkeissä. Entisiltä ns. etuoikeutetuilta yhteiskuntaluokilta on omaksuttu eräitä ulkonaisia tapoja. Kuuluu asiaan käydä lomamatkoilla, vaikka kuinka mielikuvituksettomalla tavallakin, ja omistaa huvila, vaikka kuinka viheliäinenkin. Mutta suuressa osassa tapauksia osoittaa diagnoosi kiistämättä myös välttämättömän tarpeen paeta kaupungin epäviihtymystä.
				 En puutu tällä kertaa erilaisiin saastumisilmiöihin, jotka tekevät teollisuus- ja suurkaupungin ratkaisemattomaksi teknilliseksi ongelmaksi. Rajoitun muihin epäkohtiin, jotka ainakin näennäisesti tuntuisivat olevan ihmisten hallittavissa. Valitsen suomalaisen kaupunkimaisuuden edustavimman ja kärjistetyimmän esimerkin, Helsingin, jolloin tunnen itseni poikkeuksellisessa määrin asiantuntijaksi — vähintäänkin Anders Cleven tai Arvo Turtiaisen veroiseksi. Helsinkiläinen lapsuuteni ja nuoruuteni oli näet vilkas ja aktiivinen eikä rajoittunut suinkaan — kuten useimmissa tapauksissa — muutamaan tiettyyn kadunkulmaan, pihaan, puistoon ja koulureittiin. Ensin opettivat kiihkeälle filatelistille kaikkien vähänkin merkittävien liikelaitosten roskalaatikot postimerkkeineen sekä autoharrastusten vaatimat autotallit, keskusvarastot ja lastauspaikat loistavan kantakaupungin tuntemuksen (ja talonmiesten ja portinvartijoiden pehmittäminen yhtä ja toista kaupungin ihmisistä). Sitten tutustuttivat luonnontieteelliset intressit esikaupunkeihin, satamiin, omakotialueisiin, kaatopaikkoihin, puistoihin ja puutarhoihin, lyhyesti sanottuna laajalla säteellä koko suur-Helsinkiin jokaisen huvilatontin tarkkuudella.
				 Kaikesta tästä huolimatta ei minulla koskaan ole ollut niin ikävää kuin joutuessani — polkupyöräkorjausten johdosta — kävelemään Helsingin katuja. Mikä tympeä siisteys, ilottomuus ja asiallisuus, mikä liikenteen jyry, mutta mikä ihmisäänten täydellinen puute! En mitenkään kykene pääsemään eroon vaatimuksesta, että kaupungin — jos sellainen kerran luodaan — pitäisi olla todellinen kaupunki: mahtava lataus ihmiselämän sykettä, vilinää, huutoa, meteliä, naurua, iloa, toraa, todellista ihmisten läheisyyttä. Sen sijaan tällainen kylmä ja steriili maailma, jossa laumoittain toisilleen vieraita ja hivenen vihamielisiä ihmisolentoja pujottelee ääneti toistensa lomitse — mitä muuta se on kuin painajainen, josta on suora yhteys Kafkan kauhukuvitelmiin tahi todellisuuden alueella valtiollisen poliisin ja keskitysleirien ilmapiiriin? Minulla on torjumaton tuntu siitä, että suurkaupunki on epäonnistuneeksi tuomittu asumismuoto koko viileässä ilmastovyöhykkeessä, jurojen ja äreiden ihmisten levinneisyysalueella. Kaikkein mahdottomin se on täällä perimmäisessä pohjolassa, jossa luontaiset taipumukset viittaavat vain harvaan, kitkattomaan asutukseen ja lyyrilliseen, haaveelliseen elämään luonnon keskellä.
				 Tuntuu kuitenkin siltä, etteivät Helsingin varjopuolet kaikki väistämättömästi johdu pohjoisesta temperamentista, että siellä suotta vaikuttaa kaikkein jäykimmän ihmisaineksen sortovalta. Monta niin synkkää paperia kuin Helsingin poliisijärjestys ei maailmanhistoria voine esittää. Jokin sellainen pykälä kuin ulkosalla, puistoissa ja rannoilla nukkumisen kieltäminen — suloisimpinakin kesäöinä — loukkaa ihmisoikeuksia karkeimmalla tavalla. Niin paljon poliisin piiska-autoja kuin onkin sidottuina tämän pykälän tehokkaaseen valvontaan, kuitenkin niitä riittää tuhkatiheänä virtana myös niin kutsuttujen huvittelukaupunginosien järjestyksenpitoon. Niinpä riittääkin pieni iloinen hihkaisu kadulla putkankäynnin aiheeksi, jo kadunkulmaan pysähtyminen parin toverin kanssa juttelemaan aiheuttaa epäluuloisen ja tiukan kehoituksen jatkaa matkaa. Sisällä ravintoloissa vallitsee vielä armeijamaisempi kuri, tunnetustihan on ainoa sallittu suomalainen ilonpitotapa hiljaa ja kiltisti, ääneti itseensä tuijottaen juoda itsensä pöydän alle. Yhtä kolkkoa on joidenkin niin kutsuttujen lauluravintoloiden teennäinen, johdettu ja holhottu ilo. Helsingissä on täysin unohdettu, että on olemassa muitakin kuin lapsia ja herkkäunisia hermostuneita vanhuksia. Pisara Tan- geria ja Marseillea edes kaupungin yöelämään olisi kohtuullinen kädenojennus terveelle nuoruudelle.
				 Nykyisellään ovat ymmärrettävimpiä ja kannatettavimpia asioita maailmassa suomalaisten hummausmatkat Kööpenhaminaan — kaupunkiin, jonka ilmapiirissä sydämellisyys ja vapaus on toteutettu jo huimaavasti helsinkiläistä etevämmin. Tukholma on tunnetusti jäykkä ja ikävä kaupunki sekin, mutta kaikessa rauhassa siellä sentään istuskelevat keskikaupungin kuninkaanpatsaiden jalustoilla pulloineen ja pusseineen hamppariboheemit — ihmisryhmä, jonka kohtelu Helsingissä on kuohuttavan törkeätä. Poliisiterrorin koko voimalla »puliukot» karkoitetaan kauniista kaupunginosista, puistoista ja aurinkoisilta merenrannoilta, joiden luulisi olevan luodut juuri kulkureille ja kodittomille. Vasta Pasilan kaatopaikan lemussa ajojahti loppuu — sinne heidän inhoten sallitaan pystyttää parakkikylänsä.
				 Ja kaikkein parhaiten helsinkiläistä henkeä symbolisoi viranomaisten suhtautuminen kaupungin kyyhkysiin. Suuret suhisevat kyyhkypilvet, jotka kirjavina sateina laskeutuvat puistoihin ja toreille, voisivat elävöittää ja koristaa kaupungin aivan toisennäköiseksi. Mutta tämä viimeinenkin oljenkorsi on järkyttävällä johdonmukaisuudella katkaistu, kaupungin palkkalistoilla on pari kolme uupumatonta virkamiestä kyyhkysten hävittämistä varten. Kyyhkyset ovat näet epähygieenisiä ja vaarallisia tautien levittäjiä — täällä kylmässä pohjolassa, jossa suunsoitto hygieniasta yleensäkin on puhdasta hysteriaa! Pariisissa tai kuumassa Venetsiassa kyyhkysiä ei pelätä, vain Länsi-Berliinistä kantautuu tietoja samanlaisesta surmankampanjasta kuin Helsingissä — oi suomalais-germaaninen kohtalonyhteys jälleen kerran!
				 Tasapuolisuuden nimessä pitäisi mainita myönteisiäkin puolia. Kulttuurilaitosten sijoituspaikkana Helsinki tietysti on korvaamaton, mutta sen lisäksi se herättää ihailua tuskin muussa mielessä kuin suurenmoisena maalaisen ostoskeskuksena. Joka haluaa todella lämpimän karvareuhkan, lujat ja reilut työ- housut, suuren ja vahvan satularepun tai kestävät tavaralaukut polkupyöräänsä, hän tekee turhaa työtä etsiessään niitä Kemijärven markkinoilta, keskisuomalaisesta kirkonkylästä ja vielä Hämeenlinnastakin; vain Helsingin erikoisliikkeissä saa kaiken käsiinsä. Ja milloin oikean musiikin ystävältä puuttuu Jätkän jenkka tai Mannakorven mailla, hän kääntelee turhaan kirkonkylän radioliikkeen levypakkaa, mutta Helsingin matkalla ne löytyvät Musiikki-Fazerilta puolessa minuutissa. Mutta auta armias jos ostos- ja teatterimatka venyy yli parin kolmen päivän — silloin ollaan pian vakituisen kaupunkilaisen lohduttomassa asemassa.
				 Luulen, että kritiikkini pohjautuu katkeruuden ohella aika lailla myös hellyyteen — siteiden vanhaan kotikaupunkiin pitäisi katketa paljon dramaattisemmalla tavalla, jotta lämpimät tunteet kokonaan haihtuisivat. Sitä paitsi on paradoksaalinen tosiasia, että viheliäisessä Helsingissä asuu paljon uskomattoman mainioita ihmisiä. He ansaitsisivat totisesti paremmat puitteet. Nykyisellään Helsinki on siedettävä kotipaikka vain kaikkein ahdasmielisimmille vanhoille naispuolisille kiinteistönomistajille.

				  On riemastuttava ja toivoa herättävä tosiasia, että vakaumuksellisten pasifistien suhteellinen määrä on viime aikoina jatkuvasti ja jyrkästi noussut. Jopa ennen ensimmäistä maailmansotaa oli — tuskin juuri meillä, mutta muualla Euroopassa — intomielisiä nuoria ihmisiä, jotka jotakuinkin nykyaikaisin, yhä vieläkin tutuin perusteluin puhuivat ja työskentelivät maailmanrauhan puolesta — mutta joutuivat sitten auttamatta joko teloitusplutoonien tai alentavien kompromissien uhreiksi, koska heitä oli toivottoman vähän.
				 Siitä, kuinka vahva sen sijaan on rauhanoppositio jo 1960-luvun länsimaisessa kulttuuripiirissä, on mielestäni hyvänä osoituksena presidentti Kennedyn kuoleman herättämä reaktio yleisessä mielipiteessä. Tästä todellisuudessa luullakseni varsin kovapintaisesta poliitikosta on hänen kuolemansa jälkeen tehty monien hyvien asioiden, muun muassa melkeinpä puhtaan pasifismin marttyyri. Ja niinpä jo nyt näyttää mahdolliselta, että murhan vaikutus maailmanpolitiikkaan tulee kaiken kaikkiaan olemaan myönteinen. Voidaan sanoa, että hyvät yleisinhimilliset aatteet ovat häikäilemättä käyttäneet Kennedyn kuolemaa hyväkseen. Tämähän ei ole mitenkään itsestään selvää: aivan yhtä hyvin olisi voitu tähdentää päinvastaisia piirteitä Kennedyn politiikassa, kuten Kuubaa kohtaan osoitettua leppymättömyyttä, ja hänen runsaista puheistaan olisi löydetty yllin kyllin myös muita taipumattomuutta ja jäykkyyttä osoittavia otteita hänen »henkiseksi testamentikseen». Mutta maailman lehdistön enemmistö vasemmalta oikealle valitsi empimättä hänen elämäntyönsä elämää säilyttävän sisällön, ja tämä osoittaa, kuinka voimakas on maailmanrauhan kaipuu nykyajan ihmisissä, muissakin kuin aktiivisissa rauhanmarssijoissa.
				 Pienenä heijastumana nimenomaan aivan viimeisten vuosien rauhanliikkeen noususta on meillä Suomessakin Sadankomitean ryntäysmäinen aloitus — sitä ei tapahtunut 1950-luvulla, eikä ilmeisesti olisi voinutkaan tapahtua.
				 Pasifismin selkeys ja johdonmukaisuus punnitaan lopullisesti suhtautumisessa oman maan asioihin, ja tällä kohden ovat kannanotot yleensä paljon takapajuisempia kuin kaukaista maailmanpolitiikkaa koskevat. Minua kiinnostaa tällä kertaa tarkastella oman maamme osalta sitä ilmiötä, että myönteisyys rauhanasiaa kohtaan on hyvin erilainen eri kansanryhmissä — ja vieläpä sikäli yllättävässä järjestyksessä, että muissa suhteissa yleensä valistuneimmat piirit ovat tässä viimeisinä. Aktiivinen rauhanjärjestötoiminta on yleisintä työväestön keskuudessa, ja maaseudulla on isäntien suhtautuminen maanpuolustusvouhotukseen viehättävän kylmäkiskoinen, vaikka varsinaista rauhantyötä ei juuri esiinnykään. Mutta lukeneisto ja keskiluokka, harvalukuista älymystöä lukuun ottamatta, on vielä tänä päivänä sitkeästi vastahangassa — seikka, jota pasifistin ei ole mitään syytä väheksyä. Kaikki kunnia ammattiyhdistysväen tarmokkaalle rauhantoiminnalle ja isäntämiesten tuumailuille, mutta katkera tosiasia on, että sivistyneistön mielipiteet aina vaikuttavat suhteellisesti enemmän asioiden kulkuun. Eikä Sadankomitean sukupolvi ole remmissä vielä vähiin aikoihin.
				 Olen paljon miettinyt syitä suomalaisen rauhanliikkeen kompastuskiveen, porvariston karsauteen. Pesunkestävän työmiehen tai mökinisännän mitätöivä olankohautus »tietäähän ne herrat — eihän niiltä voi mitään odottaakaan!» on minulle hyvin vieras — olen henkilökohtaisesti tottunut ottamaan keskiluokan jos minkään ajattelun täysin vakavalta kannalta. En liioin nykyoloissa enää osaa vierittää syytä tuon yleisen selitysrakennelman tilille: hyvässä asemassa olevalla virkamiehellä on suurempi syy puolustaa vallitsevaa yhteiskuntajärjestystä, enemmän riskiä tämän mahdollisesti järkkyessä kuin tyhjätaskutyömiehellä. Nykyisinhän ei enää ole kysymys siitä, että vanhanaikainen maanpuolustus turvaisi mitään yhteiskuntajärjestystä tai kenenkään henkilökohtaista asemaa, kysymyksenasettelu on suuresti yksinkertaistunut: ihmiskunnan henkiinjääminen tai tuhoutuminen. Keskiluokkakin olisi tämän kyllä huomannut, jos se olisi halunnut tai voinut huomata. Mutta se jatkaa reserviupseerikerhoissa ja sankarihaudoilla historiallista kulttia, vaikka sillä on nykyisin selvä itsemurhan luonne. Miksi?
				 Ensimmäinen ja ehkä tärkein syy lienee virkamiehen, keskiluokan, luonnoton, ikävystyttävä elämäntapa — etenkin ennenaikaisen keski-iän »tasaantumisen» tapahduttua —, jossa ihmisuros ei saa läheskään kylliksi välttämätöntä vaihtelua, seikkailua, metsästystä eikä elämää ihmisluontoa vastaavassa ympäristössä. Häntä tenhoaa silloin vastustamattomasti sotaretkien ja rintamaelämän tai niiden muistojen, yleensä sotatilan dramaattinen poikkeavuus, jännitys ja miehinen reippaus; viimeksi mainittua voi tavoittaa jo reserviupseerikerhojen toverielämässä. Maalaisisäntä, jonka ammatti jo on äärimmäisen monipuolinen ja vivahdusrikas ja joka elää välittömässä kosketuksessa luonnon ja vuodenaikojen kiihkeään dynamiikkaan, ei tarvitse tällaisia efektejä. Tehdastyömiehellekin antanevat luonnollisemmat ja rennommat ihmissuhteet ja huvitukset osakorvauksen, ja lisäksi taistelu ansiotasosta, jota virkamiesluokka ei jaksa samassa mielessä ottaa tosissaan, tuo elämään jännitystä ja purkautumisteitä.
				 Näihin epäkohtiin voisivat vain kokonaisia kansanluokkia koskevat terapeuttiset ohjelmat tuoda korjausta. Pari muuta tekijää näyttäisi sen sijaan olevan yksinkertaisemmin ratkaistavissa. Tarkoitan niitä, joissa vika piilee rauhanliikkeessä itsessään ja joissa pasifistien itsekritiikki voisi saada ihmeitä aikaan.
				 Rauhanliikettämme vastaan kohdistetut syytökset yksipuolisesta äärivasemmistolaisuudesta ovat yleisesti tunnetut; havaintojeni mukaan rauhanystävät säännöllisesti torjuvat ne asiaankuulumattomina, välistä jopa muka paikkansapitämättöminä. »Jos todella rakastat rauhaa, voit toki tehdä rauhan ainakin toisen rauhanystävän kanssa, vaikka tämän puoluekanta ei olisikaan sama.» Hyvin järkeenkäypää — mutta sittenkin huonoa ihmistuntemusta. Rauhanliikkeemme, joka historiallisista syistä on lähdössä saanut voimakkaasti punaisen värin, on tosiaankin pysynyt siinä kiinni niin yksipuolisella tavalla, että se on omiaan herättämään toisin ajatelevassa luonnollisen vastareaktion ja vieraantumisen: rauhanliike yksinkertaisesti tympäisee. On tosin pari puolueetontakin rauhanjärjestöä, mutta ne ovat vähän tunnettuja ja jäävät julkisuudessa punaisen rauhanliikkeen varjoon.
				 Niinpä näkyvimpien rauhanjulkaisujemme suhtautuminen Neuvostoliittoon kymmenkertaistaa sen tekopyhän lipevyyden, jota julkinen sanamme yleensäkin edustaa. 1960-luvulla luulisi jo voitavan yhtyä Kyösti Skytän viisaaseen linjaan, joka vaatii vapautumista kompleksisuudesta naapurisuhteissamme. Pitäisi jo voida sanoa reilusti naapurille: »Talvisodan alussa te olitte kyllä aika gangstereita — mutta eipä ollut kehumista meissäkään 1930-luvulla. Koetetaan tästedes olla ihmisinä ja kansakuntina parempia, molemmin puolin.» Jos kaikki rauhanjärjestöt olisivat syksyllä 1961 selvästi ja ankarasti tuominneet Novaja Zemljan hirvittävän ajattelemattomat atomikokeet, kuten ne ovat tehneet vastaaville läntisille kokeille, olisi porvariston luottamus rauhantyöhön varmasti toisenlainen. Mutta sen sijaan on idän kosiskelun huipennuksena nähty rauhanlehdissä ja -kokouksissa vieläpä Gagarinien ja muiden avaruusnarrien ihastelua, vaikka totisesti pitäisi ainakin pasifistin tuomita suunnattomien rahavarojen käyttäminen pöyhkeisiin avaruuslentomielettömyyksiin samaan aikaan kun maanpinnalla monet ihmiskunnan turmion pesäkkeet voitaisiin korjata rahavaroillakin, rauhantutkimuksen rahoittamisesta puhumatta — ja samaan aikaan kun asianomainen valtio ei halua maksaa edes jäsenmaksujaan YK:lle!
				 Lukija huomaa, että olen tässä tahallisen poleemisesti korostanut itäisen naapurimme syntejä — mutta tasapainon saavuttamiseksi voidaan todellakin hetkiseksi unohtaa, että läntisen leirin syntitaakka maailmanpolitiikan ilmapiirin turmelemisessa ilmeisesti on vieläkin suurempi. Tämän kirjoittaja kuten jokunen muukin »puolueeton porvari» kykenee sivuuttamaan vasemmistolaisen rauhanliikkeen tympäisevän ideologisen yksipuolisuuden ja on siitä huolimatta valmis läheiseen yhteistyöhön. Mielestäni on kommunistinen pasifisti selvästi myönteisempi ilmiö kuin penseä tai avoimesti vastahankainen, vaikkakin muuten valistunut ja sivistynyt ihminen — kahdesta pahasta on militarismi nykyisin aina suurempi ja vaarallisempi. Mutta kuinka monelle porvarillisen elämänkatsomuksen omaavalle onnistuu tämä »ylitsekäyminen»? Rauhantyö on taistelua ennakkoluuloja — myös omia — vastaan, ja se on samalla maailmankatsomuksen kauppaamista, yleisen mielipiteen valloittamista — kaikki yhteisen henkiinjäämisemme puolesta. Siksi rauhanliikkeen pitäisi tulla keskiluokkaamme puolitiehen vastaan, se ei saisi odottaa tämän tekevän koko myönnytystä.
				 Toinen, viattomampi älyllisesti suuntautunutta ihmistä vieroittava piirre on rauhanihmisten idealismin usein liiallinen naivius. Pasifistiveteraanien kirjoituksissa saattaa esiintyä seuraavanlaisia näköaloja: »Juuri nyt olisi ihmiskunnalla nykyaikaisen tekniikan suurenmoisten voimavarojen ansiosta tilaisuus ennen näkemättömään hyvinvointiin ja onnellisuuteen, jos vain sodan uhka saadaan lopullisesti torjutuksi.» Niin, sesam aukene: kunhan vain tuo yksi ongelma olisi ratkaistu . . . Maailmantilanteesta täysin tietoinen ihminen hymyilee surumielisesti — hän, jonka heikkoina hetkinä atomisota saattaa jopa houkutella, helpoimpana ja kivuttomimpana tuhoutumisen vaihtoehdoista. Onhan näkyvissä toinen vähintäänkin yhtä suuri kummitus, väestönkasvu, joka uhkaa jo lapsenlapsiamme nälkäkuolemalla ja on jo tällä hetkellä tuhonnut mahdollisuudet täysipainoiseen ihmiselämään suurimmassa osassa maapalloa. Meillä on tiedossa myös, että maailmanvalloitusretkelle lähtenyt länsimainen kieroutunut elämäntapa ja tuo »suurenmoinen» tekniikka sinänsä ovat uhkaamassa ihmiskuntaa psyykkisillä haitoilla, joiden loppupisteessä on näkyvissä vain täydellinen umpikuja.
				 Ja jatkuvasti sukeltautuu esiin uusia tyrmääviä näköaloja, joilla ei ole mitään tekemistä sodan kanssa. Niinpä vasta kuluvana talvena ovat maassamme asiantuntevia biologipiirejä vapisuttaneet paljastukset uudelta, melkein aavistamattomalta taholta: kasvinsuojelu- ja hyönteismyrkyt ovat jo nyt aiheuttaneet luonnossa ja ihmisen ravintotilanteessa katastrofin, jonka rinnalla atomikokeiden tunnetummat seuraamukset näyttävät kalpenevan. Eikä tässäkään ole vielä näkyvissä mitään keinoa tämän mielettömän itsetuhon ehkäisemiseksi … Lyhyesti sanoen: tietoiselta, reagoivalta ihmiseltä vaaditaan melkeinpä epätoivoisen paljon. Hänelle saa maailmanrauha olla vain välitavoite, josta tosin kaikki muukin on riippuvainen, mutta jonka jälkeen jatkuu läähättävä taistelu vieläkin vaikeampien ongelmien kanssa.

				 Yhteiskuntatieteilijät Kuusi, Harva, Allardt ja Siipi ovat tuoneet päivän keskusteluun harvinaisen tuulahduksen.[3] Palstapeninkulmaiseen suunsoittoon epäolennaisuuksista on liitetty inhimillisen toiminnan perimmäisten tavoitteiden pohdinta — kerrankin aiheala, joka riittävän todellisuudentuntuisesti ja kipeästi haastaa meistä jokaisen.
				 Tähänastisten kirjoittajien näkökulma on kuitenkin nähdäkseni ollut vielä syvästi epätyydyttävä ja vaillinainen. Siinä on tuntunut liiaksi teorian maku; todellisen elämän lämpö ja — fraasiin turvautuakseni — ihminen iloineen ja suruineen on yhäkin jäänyt liian kauas. Ennen kaikkea heidän yhteiseksi virheekseen voidaan kuitenkin pelkistää heidän humanistin näkemyksensä, joka lähtee ihmisen itseriittoisuudesta ja sivuuttaa ympäristön ja ulkoisten olosuhteitten merkityksen. Lähtökohta on mielikuvituksellinen ja jyrkästi toinen kuin luonnontieteellinen ihmiskäsitys. Omassa tarkastelussani joudunkin sen vuoksi osittain toisille raiteille kuin muut kirjoittajat, kykenemättä heidän yhteistä kieltään tavoittamaan. Minua lohduttaa kuitenkin se, että juuri liiallinen keskustelullisen sopusoinnun tavoittelu on koitunut tähänastisen ajatustenvaihdon vahingoksi. Niinpä Harvakaan, joka keskustelijoista epäilemättä on oikeita jälkiä lähinnä, ei keskustelun virittäjän ajatuskaavioita liian uskollisesti seuratessaan ole tavoittanut hyvinvointivaltion kyllin armotonta kokonaiskritiikkiä. Ne ilmiöt, jotka ovat pääsyitä yhteiskuntasuunnittelun ajautumiseen kohti katastrofia, ovat kokonaan jääneet käsittelyn ulkopuolelle.
				 Kun lähdetään tähdentämään ulkoisten olosuhteitten, elämänympäristön, maiseman, luonnon avainasemaa ihmisyksilön ja yhteiskunnan elämässä, tarjoutuu luonnostaan havaintoesimerkiksi ihmisryhmä, jossa puutostaudin oireet ovat selvimmin nähtävissä — nimitettäköön sitä tässä yksinkertaisesti luonnon- ihailijoiden veljeskunnaksi. Luonnonihailijan tyypistä voimme piirtää pilakuvan, joka väikkynee monenkin paatuneen teknikon mielessä: merkillinen poikkeusihminen, joka ryntäilee onnellisena metsissä ja tuntureilla eikä ymmärrä normaalista elämästä mitään — usein vielä erakko, joka on kykenemätön solmimaan ihmissuhteita. On hedelmällistä tarkastella tähän määritelmään mahdutettuja useita perinpohjaisia virheitä.
				 Niinpä tämän kirjoittajalle on kaikkein tutuin sellainen luonnonystävän tyyppi, joka kelpaa malliesimerkiksi teorialle harrastusten kasaantumisesta.
				 Hän seuraa valppaasti kulttuurikeskustelua, politiikkaa, harrastaa kirjallisuutta, musiikkia tai kuvataidetta, aidosti ja voimakkaastikin. Silti tämä kaikki on ikäänkuin lepokausien rattoa ja kiinnostus intensiteetiltään verrattomasti heikompaa kuin se mikä kohdistuu ihmisen ulkopuoliseen luontoon. Vasta luonnon tapahtumat ja kauneuselämykset vuodenaikojen vaihtelun kiihottavassa rytmissä ovat niitä, joissa tuntuu oikean elämän maku. Täydellisimmät hetket koskemattomissa erämaissa lyövät armotta laudalta hienostuneimmat taidenautinnot inhimillisen kulttuurin korkeimpien saavutusten parissa.
				 Kaikkein räikein virhe sisältyy määritelmän sanaan ’onnellinen’. Teknikko ei yleensä voi kuvitellakaan, kuinka hirvittävä ristiriita vallitsee nykyajan rynnistävän talouselämän ja luonnonihailijan arvomaailman välillä. Jokainen sanomalehden numero on jo tulvillaan tekstiä, joka tuottaa välitöntä tuskaa. Milloin kerrotaan valtakunnallisen suonkuivatusohjelman pikaisesta edistymisestä — mikä luonnonystävälle merkitsee Pohjanmaan ja Satakunnan täydellistä tuhoutumista —, milloin upotetaan hänen pohjoisten toivioretkiensä kaira tekojärven alle, milloin riemuitaan jonkin Savon Sellun perustamisesta — ja luonnonystävä viettää taas monta unetonta yötä jättäessään jäähyväisiä lipeäliemeksi muuttuvalle Kallavedelle iki-ihanine lauluineen. Metsät ovat suomalaiselle luonnonihailijalle kaiken ydin ja kaiken kehys, elämään sen joka käänteessä tunkeutuva voimakkain vaikuttaja — ihailtavan hellävaroen vaalittava itseisarvo. Mutta päivä päivältä, joka käänteessä, takovat talousmiesten tarmoa tiukkuvat kirjoitukset murhaavia moukariniskujaan: tuottamaton tuottavaksi, joka aari kansantaloutta rakentamaan, tehtaita pyörittämään. Nykyajan luonnonihailija on kuin susi tai ahma, joka takaa-ajettuna laukkaa maanäärestä toiseen. Kotiseutunsa syvimmistäkin sydänmaista hänet ovat karkoittaneet paljaaksihakkuut, rapakoiksi lasketut salolammet, peratut metsäpurot. Hän pakenee laulujen Karjalaan, mutta joutuu siellä kontioiden erämaissa vielä pahempaan satimeen, sotkeutuu viivasuorien metsäautoteiden tuhkatiheään verkostoon kuin kärpänen seittiin. Hän riistäytyy Lappiin, onnistuu karistamaan muovinkimalteisen turismin kintereiltään peninkulmien päässä valtateistä — mutta ei koskaan suursavottojen kaiken nielevää pauhinaa. Ehkä hän sittenkin vielä joskus löytää pienen unohtuneen sopen suomalaista luontoa, sattuman kaupalla pelastuneen kullankeltaisen nevan udussa kylpevine aavemaisine kurkihahmoineen, tahi lammensilmän, johon kuvastuvista aarniohaavoista ja koivuista käydyssä taistelussa on äreä isäntävanhus vielä lyönyt metsätalousneuvojan tappiolle. Mutta riemu on hetkellinen: jo seuraava kevät on vuorenvarmasti varannut jonkin tienoikaisun, voimajohtolinjan tai ellei muuta niin ainakin lohenkasvattajien pumppukoneen tännekin — talousmiehen keinot ovat ehtymättömät.
				 Luonnonystävän tunteet voidaan mitätöidä latteuksilla fanaattisuudesta tai impivaaralaisuudesta.
				 Voidaan saivarrellen analysoida hänen kuvaansa kulttuurimaisemasta ja ihmetellä, miksi hänelle kelpaa punainen mökki, harmaa riukuaita ja ruisvainio, mutta ei voimalaitoksen silhuetti eikä kimmeltävä aaltopeltikatto — mutta näissä suhteissa kaikkien luonnonihailijain harmonisuuden taju on pettämätön ja hämmästyttävän yhdenmukainen. Terävinkään pilkka ei tee tyhjäksi sitä, että luonnonystävien joukko on tämän hetken maailmassa esimerkkinä verisimmästä yhteiskunnallisesta epäoikeudenmukaisuudesta. Heillä ei ole mahdollisuutta kompromissiin, mikään tahdonponnistus ei saa heitä tyytymään niihin sirusiin mitkä luonnosta aina jäävät — auringonlaskuun kaupungin kattojen lomitse ja kirkasvärisiin kukkiin pikatien penkereessä. He puolestaan eivät tuota talousmiehelle muuta vastusta kuin hivenen hidastumista hänen vaurautensa kasvuun, mutta talousmies riistää heiltä kaiken arvokkaimman elämässä. Maassa, jossa järvet ja joet ovat tehtaiden viemäriverkostona, metsät loppuun kaluttuina raiskioina tai silmää uuvuttavina yksioikoisina puupeltoina, ei heille kerta kaikkiaan ole tilaa.
				 Yhtä virheellinen on luullakseni käsitys luonnonihailijain epäsosiaalisuudesta. Omien havaintojeni nojalla sijoittaisin päinvastoin tähän emotionaalisesti voimakkaaseen ihmisainekseen keskimääräistä enemmän iloista seurallisuutta, ystävyyssuhteita ja vieläpä nk. onnellisia avioliittoja. Runsas annos myös yleistä sosiaalista mieltä kuuluu niinikään näiden hentomielisten ihmisten luonnekuvaan, ainakin ennen myöhemmällä iällä vääjäämättömästi odottavaa katkeroitumista. Se että luonnonihailijan pohjimmaisena tuntona kunnossa olevista ja rikkaista ihmissuhteistakin huolimatta on kalvava tuska ympäristön vuoksi, on omiaan kumoamaan sitä humanistis-psykologista elämännäkemystä, jonka mukaan yhteiskuntasuunnittelun keskeisin tehtävä olisi ihmissuhteiden hoidon alueella.
				 Onko sitten kuvatunlainen ahdistettu ihmislaji harvinainen poikkeus? Itse asiassa jo niitä ihmisiä, jotka täysin tiedostavat luonnonyhteyden tarpeensa ensisijaisuuden, on keskuudessamme kaikkialla. Suuri on se erähenkinen maaseutuväestön osa, joka ei — ja nimenomaan harkittuna persoonallisena ratkaisuna — ole osallistunut eikä voi osallistua maaltapakoon. Ehdottomia luonnonystäviä tapaamme myös hiljaisten maalaiskoulujen opettajina, metsänhoitajina kaukaisissa korpipitäjissä, kullankaivajina Lapissa — ja eniten resignoituneina, lomasamoilujen murusista hiljaisella liekillä elävinä »tavallisina kaupunkilaisina» kaikissa ammateissa ja yhteiskuntakerroksissa. Kaikille näille adoilletuhansille ihmisille on Kuusen nimeämä »kokoava päämäärä», kansantulon kartuttaminen, esine- ja konekulttuurin palvonta, pelkästään suunnaton absurditeetti. Ja kaikille heille on nyky-yhteiskunnassa ominaista vieraantuneisuus ja monesti myös viha, mutta eri syistä kuin Allardt otaksuu — siksi, että yhteiskunta raiskaa heidän elämänympäristönsä. Monelle tekee kärsimyksen vielä kymmenkertaisesti vaikeammaksi eläytyminen siihen murhenäytelmään, mitä hyvinvointivaltion totaalinen luonnonriisto merkitsee muulle luomakunnalle; mutta tämä ei kuulu tämänkertaisen keskustelun teeman puitteisiin.
				 Vaikka luonnonihailijoista suhteettoman suuri osa kuuluukin maan hiljaisiin, jotka eivät, päinvastoin kuin tämän kirjoittaja, toitota suruaan maailmalle, törmäämme silti yhtenään, ja jatkuvasti enenevässä määrässä, hyvinvointiyhteiskunnan luonnosta etääntymisen aiheuttamiin pelon ilmauksiin — jokapäiväisessä keskustelussa, runoudessa, proosassa; tunnetuista ajattelijoista voidaan tuskin osoittaa ainoatakaan hyvinvointi-ideologian kannattajaa. Elintasoajattelua vastaan suunnatun kapinan säie lävistää jo koko nykyaikaisen ajattelun niin voimakkaana, ettei se voi yhdeltäkään Pekka Kuuselta jäädä huomaamatta. Siitä huolimatta ei käytännön yhteiskuntasuunnittelussa voida havaita edes orastavia merkkejä minkäänlaisesta muutoksesta, jota optimistinen Siipi vakuuttaa milloin tahansa mahdolliseksi. Siiven lohduttelujen mukaan yhteiskuntamme on käytännössä ollutkin jatkuvasti monipäämääräinen ja valtion menoarvio eri etupiireille varsin tasapuolinen. Tosiasiassa on kuitenkin suurelle väestönosalle ensisijaiset ja enemmistöllekin välttämättömät ympäristövaatimukset lähes kokonaan laiminlyöty. Esim. taloudelliselta toiminnalta erotettujen luonnonalueitten pinta-ala on niin pieni, että luonnonystävät sananmukaisesti astuvat toistensa varpaille, kun ne jäävät heidän viimeisiksi turvapaikoikseen. Itseasiassa heidät onkin jo nyt karkoittanut näiltä lappusilta se sama halpa sirkus, joka leimaa matkailuteollisuutta, virkistysalueita, leirintäpaikkoja ja viittapolkuja ja joka tuskin tuottaa todellista tyydytystä kenellekään. Sen sijaan viimeiset Lapin suuret kairat ovat vielä tarjonneet todellisen sisällön tuhansien »yksinäisten susien» elämälle, mutta ne ovat nyt juuri näinä vuosina joutuneet mielettömästi ylimitoitetun metsäteollisuuden kourissa lopulliseen käsittelyyn, jonka vääjäämättömällä tiellä jonkin Lapinkorpi-teoksen kaltaiset vetoavimmatkaan puolustuspuheet eivät saavuta muuta kuin traagisen muistokirjoituksen merkityksen.
				 Miten sitten lienee sen enemmistön laita, johon Kuusen jumalat menevät täydestä ja joka ainakin tietoisesti asettaa taloudelliset arvot luonnonmukaisuuden edelle? Monet merkit viittaavat siihen, että rallikilpailut, postimerkit, arkkitehtuuri, automessut ja muut puhtaasti ihmiskeskeiset harrastukset vain poikkeuksellisesti voivat antaa täyden elämänsisällön. Kovasilmäisinkin insinööri näyttää ahneesti kaipaavan syysraikkaita metsästysretkiä ja kesähuvilaa hempeän järvenlahden kupeessa — olkoonkin, että »paluu luontoon» on tuomittu epäonnistumaan, kun pysyvästi vaurioituneet hermot eivät enää salli eroa autosta, moottoriveneestä ja matkaradiosta ja siten särkevät lopunkin siitä mitä tavoitellaan. Psykiatrit tiettävästi voisivat kertoa, ettei vuorineuvoksen ja pääjohtajankaan viihtyvyys nyky-yhteiskunnassa ole niin järkkymätön kuin miltä se katkerasti kadehtivan idealistin silmissä näyttää. Luonnonmukaisuuden hylkääminen on lyhyesti sanottuna tuonut länsimaiseen yhteiskuntaan kansansairauden, jonka rinnalla kaikki muut epäkohdat kalpenevat.
				 Edellä esitetty empiirisiin huomioihin perustuva aineisto käy ymmärrettäväksi, kun tarkastellaan luonnontieteellistä käsitystä ihmisluonnosta. Ihmiselle, joka eräistä silmäänpistävistä erityisominaisuuksistaan huolimatta on aina muistettava lajiksi lajien joukossa, ovat yhteistä kaikkien eläinlajien kanssa tietyt vaatimukset elinympäristön ja elintapojen suhteen. Nämä ovat muovautuneet nykyisiksi vuosituhansien kuluessa ja sisältyvät jokaisen yksilön synnynnäiseen rakenteeseen. Yksilölliset eroavuudet näissä suhteissa hajoavat samanlaiseksi suhteellisen kapea-alaiseksi tilastolliseksi vaihtelusarjaksi kuin lajin ja rodun muutkin ominaisuudet, esim. ruumiin koko ja -rakenteen piirteet, ja yksilöt joille elinympäristö on yhdentekevä tai joille se luontaisesti on esim. uudenaikaisen kaupunkimaaston mukainen, ovat yhtä harvinaisia mutaatioita kuin kädettömät yksilöt. Kun pidämme mielessä, että muutokset väestön synnynnäisessä rakenteessa tapahtuvat luonnonvalinnan hitaan mekanismin kautta todellakin vain vuosituhansissa, ymmärrämme, että sellainen kumous johon teknillis-taloudellinen rynnistys näyttää johtavan vain parin sukupolven aikana, ei johda eikä voi johtaa muuhun kuin täydelliseen mielenterveydelliseen katastrofiin. Käsitteet kehitys ja edistys, joihin humanistin harhautunut mielikuvitus liittää ilman muuta myönteisen värin, on tällöin varustettava kaikkein jyrkimmällä kielteisellä arvovarauksella. Kuvaavaa käsitteiden sekaantumiselle on monen ei-biologin näkemys »sopeutumisesta», joka tuodaan herkästi esiin pelastusrenkaana: »ihminenhän on niin tavattoman sopeutumiskykyinen, hän sopeutuu kyllä uusiin olosuhteisiin». Kyllähän hän sopeutuu, hänen fyysinen olemassaolonsa jatkuu: ei susikaan kuole eläintarhan häkissä, ja metsälintu pysyttelee kyllä hengissä vuosikausia aukealla kentälläkin. Mutta elämästä sanan varsinaisessa mielessä ei ole kysymys, vaan paremminkin jonkinlaisesta tunne-elämän häiriöiden ruumiillistumasta. On turhaa puhua ’sopeutumisvaikeuksista’, koska sopeutuminen aina merkitsee vaikeuksia, psyykkisiä häiriöitä. Viihtyvyyttä, onnea, voi esiintyä vain siellä missä yksilön ei tarvitse sopeutua luonnonvastaisiin olosuhteisiin.
				 Tyydytyksen, nautinnon lähteenä ovat kaikilla eläimillä nk. perustarpeet keskeisellä sijalla. Ravinnon ja rakkauden tarpeeseen liittyvät läheisesti lajille ominaisten elintapojen, liikunnan ja elinympäristön tarpeet ja etäisemmin korkeampien eläinten tarpeet valtaan ja pätemiseen laumassa tai pienryhmässä sekä leikkitoimintoihin, joihin kuuluu esim. ihmisen henkisen kulttuurin alue. Kaikissa tapauksissa on tyydyttämättömyydestä seurauksena puutostila, jonka vaurioita tunne-elämässä luonnottomat korvikkeetkin voivat vain osaksi lievittää. Haukkahäkkiin kuukausiksi vangittu kyyhkynen ei ilmeisestikään saa päivittäisistä paikallaan-lentoharjoituksista sen suurempaa tyydytystä kuin henkisen työn tekijä voimailuharjoituksistaan sänkykamarissa. Ja pahinta on, että näillä tarpeilla on taipumus kietoutua toisiinsa helposti järkkyväksi kokonaisuudeksi. Niinpä luopuminen ihmislajille kuuluvasta ruumiin jatkuvasta ja ankarasta rasittamisesta hävittää esim. ravinnontarpeesta tämän luonnollisen kiihokkeen, terveen nälän: kuinka paljon onkaan jo nykyaikaisia ihmisiä, joille syöminen ei ole valtavan ilon lähde kuten pitäisi. Rakkaussuhteitten häiriintyminen korkean elintason maissa on myös tunnettu tosiasia. Vallan ja pätemisen tarvetta ovat sosiologit käsitelleet tyhjentävästi ja todenneet, että päättymättömään kilpailuun perustuva hyvinvointiyhteiskunta on tälläkin kohden onneton ratkaisu, jakaessaan ihmiset harvoihin menestyjiin ja paljoihin häviäjiin. Elinympäristövaatimuksia olen tässä käsitellyt erityisen seikkaperäisesti siksi, että ne ovat tarpeista unohdetuimmat ja samalla niistä täydellisimmin pahoinpidellyt. Harva puolestaan on kiinnittänyt päähuomion kulttuuritarpeisiin ja todennut nekin hyvinvointivaltiossa laiminlyödyiksi. Huomaamme, että nykyaikainen länsimainen kulttuurimuoto on ristiriidassa jokaikisen ihmisen tärkeimmän tarpeen kanssa — suoritus, johon ei ilmeisestikään yksikään kulttuurimuoto varhemmin ihmiskunnan historiassa ole pystynyt.
				 Syitä nykyajan lohduttomaan viihtymättömyyteen, »sairaaseen nykyaikaan», etsitään melkein aina vähäisistä sivuepäkohdista ja pintailmiöistä. Tuijotetaan omaisuuden ja tulonmuodostuksen epätasaisuuteen, työttömyyteen ja sen sellaiseen, kirjoitetaan uuvuttavan loputtomasti kolmen pennin korotuksesta margariinin ja bensiinin hinnoissa. Tällaisen silmittömän roskanpuhumisen alle hukkuu kokonaan pääasia, toteamus, että onnettomuuksien onnettomuus on nykyaikainen länsimainen elämäntapa kokonaisuudessaan, romuttaessaan ihmiselämän perusteet.

				 ain hiljattain käsiini erään arkkitehdin kirjoituksen värien käytöstä maaseudun rakennuksissa ja totesin hämmästyneenä, kuinka siinä esitetyt mielipiteet kohta kohdalta vastasivat omaa makuani. Muuan tunnettu kirjailija, jonka ensi kerran tapasin, oli kymmenen minuutin kuluttua tervehdyssanojen vaihtamisesta oma-aloitteisesti pitämässä kipinöivää saarnaa kiiltävistä alumiinipeltikatoista, jotka ovat minutkin saaneet vatsahaavan partaalle viime vuosina. Monesti muulloinkin olen saanut ihmetellä, kuinka samanlainen maku monilla ystävilläni on maisema- ja rakentamiskysymyksissä. Näyttää siis ilmeiseltä, että on olemassa tietty yhtäpitävä kehittynyt maku näissä asioissa, että siis makuasioista kannattaa kiistellä. En tarkoita kehittyneellä maulla nimenomaan omaa ja ystävieni makua, vaan yleensä sellaisten ihmisten makua, jotka kiinnittävät maisemien kauneuteen erityistä huomiota, joiden elämässä se tietoisesti näyttelee tärkeää osaa.
				 Tämän perusteella uskallan edellyttää jonkinlaista laajempaa pätevyyttä omille mielipiteilleni myös kesähuvila-asutuksesta. Mielestäni se ei ole ensi sijassa arkkitehtoninen ongelma siinä mielessä, että meidän rantojemme kesämökit olisivat vain rumia ja tyylittömiä ja tarvitsisivat arkkitehdin apua. Sen sijaan on ilmeistä, että kesähuvila ei yleensä lainkaan sovi suomalaiseen rantamaisemaan. Luultavasti tämä johtuu siitä, että esteettiseen vaikutelmaan rakennuksesta tunkeutuu aina mukaan myös kohteen herättämä tunnelma ja mielikuva sen tehtävästä ja merkityksestä. Ja aivan samoin kuin esimerkiksi erämaissa vaeltaessa kohdattu autiotalo synnyttää surumielisen, vähän salaperäisen jännityksen tunteen ja vanha maanviljelyskylä hämäläisen järven rannalla vaikutelman leveästä rauhallisuudesta, vankkuudesta ja välttämättömyydestä, samoin kesähuviloihin liittyy tarkoituksettoman joutavuuden typerä tuntu. Minulla ehkä on niistä vielä armottomampi käsitys kuin kaupunkilaisilla luonnonystävillä, kun maalaisena joudun niiden kanssa kosketuksiin läpi vuoden. Alastomassa syksyisessä, talvisessa ja keväisessä maisemassa nämä turhuuden kopit ovat kaikkein masentavimmillaan.
				 Lomanvietto kesähuvilalla ei liioin monesti edusta sellaista elämäntapaa, mitä suostuisin pitämään inhimillisesti rikkaana. Vain parhaissa tapauksissa se liittyy virkeään ulospäin suuntautuneeseen kiinnostukseen laajan ympäristön luontoon ja paikkakunnan ihmisiin. Tunnen erään kielitieteilijän, joka kesäasunnoltaan käsin harjoittaa fanaattista kotiseuduntutkimusta ja jonka kiinnostus sulkee syliinsä jokaisen paikannimen, jokaisen vanhan ja uuden kapustan ja rysän vanteen, jokaisen väärän puun, vuoren silhuetin ja luodolla kirkuvan tiiran, ja hän on perhetuttu jokaisessa lähikylien talossa ja mökissä. Hänelle suon hänen huvilansa — se on todella vain tukikohta yöunta ja sadepäiviä varten. Ja tietysti se samalla onkin maisemaan sopeutuva vanha punainen hirsimökki pärekattoineen. Tunnen myös paljon muita ihmisiä, jotka omalla palstallaan rakastavat joka puuta, kukkaa ja linnunpesää, jotka selvästi viihtyvät huvilallaan. Ehkä he eivät tarvitse maailmanparantajan neuvoja ja suosituksia, mutta sittenkin tekee mieli kysyä, onko syytä ankkuroitua yhteen pienenpieneen kappaleeseen maastoa. Eikö vaeltajan ja kulkurin loma olisi antoisampi? Minulla itsellänikin on vakituinen kesäseutu hämäläisten suurjärvien partailla, mutta se käsittää toistakymmentä pitäjää, monta sataa saarta ja lahdelmaa, lukemattomia tuttavia ja tuhannen huvilan elinpiirin. Muuan hyvä ystäväni, jolla on mahdollisimman poroporvarillinen valtiotieteilijän toimi Suomen Pankissa, viettää lomansa soutamalla laina- tai vuokraveneellä eri kesinä eri puolilla maatamme suurilla vesillä, milloin Perämeren ulkosaaristoja, milloin Saimaata, milloin Päijännettä, milloin Lentuan vesistöjä Kainuussa. Ja kuitenkin hänellä on juuri sellainen perhe, jota yleinen mielipide vähintäänkin arvelee pakosta kiinteään asumukseen sidotuksi, jos vielä poikamies tai lapseton pari voisikin retkeillä erämaissa. Mutta hänen molemmat alle viisivuotiaat poikansa mahtuvat mainiosti soutuveneeseen ja telttaan, riemuitsevat jokaisesta uudesta hiekkarannasta, jolla viivytään päivä tai pari, ja jokaisesta uudesta maalaistalosta, josta haetaan maitoa ja johon saatetaan jäädä iltakaudeksi juttelemaan.
				 Ratkaisevasti parempi tämä jälkimmäinen kesän- viettotapa on sen vuoksi, että se niin paljon vähemmän kuluttaa meidän rantojemme kapasiteettia. Jokainen idyllinen lahdenpoukama tai niemenkärki on vain päivän tai pari lomaperheen käytössä; jos se rakentaisi siihen huvilan, se olisi koko muulta kansalta varattu ja turmeltu pysyvästi. En tiedä tarkoin, mikä on suomalaisen rantahuvilan keskimääräinen käyttöaika, mutta se lienee kuukauden paikkeilla vuodessa. Yksitoista tai ainakin kymmenen kuukautta se törröttää aivan turhan päiten pahanilkisen suvaitsemattomana paikallaan ja pilaa ohikulkijan tunnelman. Se riistää myös ympäristön toisilta huvila-asukkailta mahdollisuuden laajentaa elinpiiriään — panssaroitumisesta omalle tontille tulee pakko niillekin, jotka haluaisivat vaellella laajemmalti. Moni palstanostaja on voitonriemuisena luullut vielä löytäneensä kalevalaisen rauhansataman itselleen — ja huomannut parin vuoden päästä asuvansa keskellä hökkelikylää, jossa perämoottorit ja radiot jylisevät yötä päivää ja jossa rannalle ei ole asiaa missään muualla kuin oman saunan ja laiturin välissä. Tavoiteltu rauha ja hiljaisuus olisi monesti kaupunkikodissa verrattomaki suurempi. Käytännössä on tosiaan suuressa osassa maata jouduttu hirvittäviin huvilaslummeihin, jotka aiheuttavat jatkuvia ihmisten välisiä ristiriitoja. Luopioisten Kukkialla, suositussa »lomaparatiisissa», ovat epätoivoiset maanomistajat yrittäneet viime vuosina ostaa takaisin myymiään huvilatontteja (turhaan kylläkin), jotta he vielä pääsisivät ongelle ja uimaan kotirannoilleen.
				 Kesähuvilahullutus on Suomessa kaiken kaikkiaan kansallisonnettomuus, josta ei voi käyttää ylisanoja. Mitä pitäisi tehdä? Rantalaki, joka kieltää rakentamisen muulta kuin vakinaiselta asutukselta esim. 50 metrin säteellä rantaviivasta, olisi säädettävä niin kiireellisesti, että muu lainsäädäntötyö keskeytettäisiin siksi ajaksi. Itse asiassa rantalaki on jo kymmenen vuotta myöhässä, toinen puoli suomalaista rantamaisemaa voitaisiin pelastaa enää vain pakkolunastuksilla ja purkutuomioilla —joita tuskin on syytä suositella.
				 Kielloilla on tietysti huono puolensa, ne koskevat tunnearvoihin. Mutta kuinka suuria tunnearvoja loukkaa tönöjen pystyttäminen toisten ihmisten rakkaille rannoille? Mikä pohjaton itsekkyys puhuukaan palstanostajan riemastuksessa, kuinka hän on onnistunut saamaan ihanan niemen tai saaren huvilanpaikaksi. Saattaa olla niin, että tämä ihanuus on ollut vuosikymmenien ajan monen paikkakuntalaisen ja kesävieraan pyhiinvaellusretkien kohteena. Missä piilee sen ihanuus heille tämän jälkeen? Tarvitaan idiootti puhumaan rannan luonnonkauneudesta sen jälkeen kun se on asianmukaisesti varustettu mökillä, saunakopilla, puuseellä ja laiturilla. Omasta puolestani voin vakuuttaa vanhentuneeni kymmenen vuotta pelkästään sen luvuttoman huvilamassan takia, jonka ameebanlonkerot ovat viime vuosina vähitellen valuneet kaikille nuoruuteni kyyneliin saakka rakastetuille rannoille ja saarille, joilla jokainen kivi ja pensas on tuttu ja joihin liittyvät muistot jokaisesta lokin, koskelon ja västäräkin pesästä viidentoista kesän ajalta. Ne, jotka tekevät lopun kaikesta tästä, koskevat pyhimpiin tunteisiini vähintään samassa määrässä kuin Hannu Salama hartaimpien uskovaisten tunteisiin.
				 Ennen kaikkea olisi kuitenkin valistuksen asia vaikuttaa meidän rakkaiden laumasielujemme arvostuksiin ja muotiasenteisiin. Voitaisiin esimerkiksi tähdentää, että rantalain aiheuttamat menetykset eivät ole todellisia. Huvilan paras paikka ei varmastikaan ole mahdollisimman lähellä vesirajaa tuulien ja sateiden riepoiteltavana, eikä sen ikkunasta voi olla vivahdusköyhempää näköalaa kuin pelkkä vedenpinta ja etäisen vastarannan viiva. Aivan toista on toki kaukaa lehvistön lomasta pilkotteleva vedenkimallus. Olen itse koko lapsuuteni kesät asunut yhdistetyllä maa- ja huvilatilalla, jonka asuinrakennus sijaitsi toistasataa metriä venerannasta. Rantaelämän suurimmalta viehätykseltä tuntui se, että rantaan tehtiin erityinen retki — vaikkakin jokapäiväinen — läpi laajan puutarhan ja lehmihaan. Ranta ei menettänyt viehätystään alituisesta siellä lojumisesta.

				 Olen edellä maininnut vain ne huvila-asujat, jotka saavat jotakin irti huvilaelämästään. Mutta tiedän paljon sellaisiakin, joiden huvilallaolo on hankaluuksien valittelua ja ikävystyttävää ajan tappamista — joko tuolla iänikuisella virvelin piiskaamisella tai ähertämisellä rantapenkereen kanssa (mikä hävittää lopunkin rannan kauneudesta). Huvilalla ollaan vain, koska se on suurilla rahoilla tullut hankituksi. On sydäntä särkevää, että vesiemme hävitys pohjautuu suurelta osalta pelkkään sosiaaliseen kateuteen. Kun kerran vuosisadan alussa muutamat tohtorit, apteekkarit ja tuomarit rakensivat suuria kesähuviloitaan — jotka sivumennen sanoen yleensä olivat laajan suvun ja tuttavapiirin kokoontumispaikkoja ja sellaisina säästeliäästi maisemaa kuluttavia —, niin nyt täytyy jokaisen putkiasentajan ja varastomiehen saada oma huvilansa. Katkera kokemus tekee luonnonystävän tällä kohden aristokraatiksi. Ensinnäkin putkimiehiä on sata jokaista tohtoria kohti, mutta järvenrantamme eivät entisestään pitene. Ja toiseksi pienet tulot aiheuttavat pakosta kehnoimmat ratkaisut sekä tonttipolitiikassa että huvila-arkkitehtuurissa. Kyhätään kurja röttelö jollekin melkein puuttomalle selkäkarille, jolta käsin se turmelee maiseman ja kauneuselämykset peninkulman säteellä, siten aiheuttaen lähimmäisille satakertaisen sosiaalisen vääryyden siihen verrattuna että rakentaminen olisi asianomaiselta kielletty.
				 Kaikkein hirvittävintä jälkeä aiheuttavat tietysti täydellinen maun puute ja raha yhdessä. Muuan hämeenlinnalainen arkkitehti osti pari vuotta sitten Vanajavedellä kokonaisen jonon pieniä suloisen kauniita luotoja, iloisia ja eloisia lintukareja, tämän loppuun raiskatun järvenselän viimeisiä vapaita tukikohtia lokeille, tiiroille ja kuikille. Sitten hän ajatti kuukausikaupalla kahdella kuorma-autolla soraa, rakennutti aukottoman pengersillan mantereelta ja sulki sillä vene-liikenteen tärkeästä salmesta lähikylien ammattikalastajilta ja muilta asukkailta, peitti pääosan luotoketjua leveän autotiensä alle ja rakennutti selänpuoleiselle pikkusaarelle huvilan, joka muistuttaa kolmea yhteenajanutta rautatievaunua. Yhteiskunnassa, joka sallii tällaista ilman kuritushuonerangaistusta, on totisesti paljon mätää.
				 Valistuksella on taottava ihmisten mieliin, että kesähuvilan omistaminen on kaikkea muuta kuin välttämätön vaatimus kunnon kansalaiselle, että se on vain yksi harrastus lukemattomien muiden joukossa — sille pienelle osalle ihmisiä, jonka luontumuksia se todella vastaa. Samalla on innostettava kaikkia muita lomanviettotapoja, kuten huviloiden vuokrausta, autiotalojen käyttöä ja maatiloilla lomailemista. Ei ole mitään järkeä siinä, että herttainen vanha autiomökki seisoo tyhjänä ja viereen rakennetaan huvilankummitus alusta pitäen. Ja tuollaiselle helsinkiläiselle tai tamperelaiselle sosialistille, joka jankuttaa tolkuttomuuksiaan maatalouden tukiaisista ja »puree elättäjänsä kättä» minkä kerkiää, voisi kesälomien vietto maatilalla olla perin terveellistä. Tällä tavalla meidän pieni maamme ja karu luontomme kenties vielä saadaan riittämään niin että jokaisen kansalaisen suloinen loma on taattu. Mutta jos luullaan että kaikki miljoona ruokakuntaamme ovat oikeutettuja jonkinlaiseen koppiin ja palstaan veden partaalla, silloin saamme »kaiken toivon heittää»!
				 Mutta kaiken taustalla meidän on aina muistettava, että rannoillamme asuu muitakin kuin ihmisiä. Korkeammista eläimistä ennen kaikkea monet linnut vaativat ihmisen taholta alituista hienotunteista huomioon ottamista, jotta rauhanomainen rinnakkainelo onnistuisi. Niiden kohdalla ei ole kysymys huvista eikä lomailusta, vaan rannat, saaret ja karit ovat niiden ainoana kotina, joten niillä on oltava etuoikeus ihmisen edellä. Ja valitettavasti tutkimukset osoittavat, että vielä suurempaa tuhoa kuin kiinteä huvila-asutus, johon osa eläimistä varsin hyvin sopeutuu ja tottuu, aiheuttaa piittaamaton tai tietämätön leirielämä ennen kaikkea saarilla ja luodoilla, joille vesien elämä yleensä keskittyy. On samalla ikävä tosiasia, että keskimääräinen suomalainen kalamies, joka viettää yönsä nuotiolla saaressa, jättää jälkeensä sellaisen siivottomuuden jota ei tapaa törkeimmissäkään kesähuvilan nurkissa. Ulkoilu- ja lomailutavat ovatkin kaiken kaikkiaan niin monitahoinen ja vaikea ongelma, että ne vaativat luonnonsuojeluelinten johdolla kaikkien mahdollisten kansalaisjärjestöjen jyrisevän voimakasta valistustyötä, sekä nyt kuluvana maiseman vuotena että sen jälkee

Maaliskuussa joutuvat ennusteen mukaan jäänsärkijät ja öljyhuolto luovuttamaan paikkansa puheenaiheina valtiollisille vaaleille. Tämä ei kuitenkaan ole varmaa, sillä näköalat puheenaiheen kiinnostavuudesta eivät lupaa hyvää. Alkaneen vaalitaistelun, ensimmäisten vaalimainosten ja puoluekokouksien katsausten tarkkailija hieroo tyrmistyneenä silmiään, mutta ilman apua: on ilmeinen tosiasia, että ympyröihinsä sotkeutuneet poliitikot ovat käymässä näihinkin vaaleihin iänikuisten tunnusten, talouspolitiikan ja aineellisen vaurastumisen merkeissä!
Meidän jokapäiväisen elämämme raskain ongelma on jo vuosia ollut ylensyönnin ongelma. Fyysisellä tasolla ahdistavat liikalihavuus ja kulttuuritaudit; lääketieteen saavutukset ovat valumassa hiekkaan, pisimmälle urbanisoituneen ja hyvinvointivaltion elämäntavan koko taakkaa kantavan väestönosan elinikä on jo pudonnut takaisin 50:n vaiheille. Liikennekuolema napsii meistä pois yhden toisensa jälkeen jo ennen sitäkin. Psyykkisellä tasolla ovat tunnusmerkkejä lohduton epäviihtymys, rikollisuus- ja nuoriso-ongelmat, rakkaussuhteitten vaikeutuminen, tympeytyminen ja paatuminen — lähimmäistä kohtaan, omaa persoonallisuutta kohtaan, kaikkea kohtaan. On koottu ympärille kasoittain tavaraa, jonka hankkiminen vaatii orjan raadantaa ja josta huolehtiminen vie hermojen viimeiset riekaleet. Yhä useampi putoaa tien oheen: kuka itsemurhatilastojen koristeeksi, kuka puliukkojen joukkoon, enimmät katkeroituneiksi sivullisiksi ilman näkyvää protestia. Myös älylliset nautinnot jäävät isien ja isoisien mukana historiaan: korkeakoulujen avajaispuheissakin mainitaan yhä harvemmin tieto tiedon vuoksi ja opiskelu maailmankatsomuksen luomiseksi, yhä yksimielisemmin samaistetaan ammattikoulun ja yliopiston tavoite: kireästi, tehokkaasti, jo kansakoulusta lähtien hampaita kilpailijoille narskutellen hyväpalkkaiseen toimeen. Ihmisparan vuosituhantinen ponnistelu kuvasta, kuvakirjoituksesta ja tavukirjoituksesta kirjaimeen on ollut hukkatyötä, lukutaito käymässä tarpeettomaksi: nykyihminen katsoo jälleen vain kuvaa kuten lapsi ja Neanderthal-ihminen.
No niin, tämä on taas sitä taantumuksen murinaa, jolle aidoin aikansa lapsi kohauttaa olkapäitään. Mutta tämä murina taajenee ja yhdistää merkillisen seurakunnan: ajattelijat ja osofit, kaikki vanhat, katkerat, happamat ja pettyneet, kirjailijat ja älymystön edustajat, syrjäseutujen »kehitysihmiset», hiljaiset sivulliset kaikissa ikäluokissa. Ja loppujen lopuksi ollaan merkillisessä tilanteessa, Suomessa keväällä 1966: päivänpoliitikot melkein yksikseen vouhottamassa, pyörittämässä kuin rukousmyllystä löysää puhettaan kansantulon kartuttamisesta, teollistamisesta, tuotannosta, tuotannosta, tuotannosta, tuotannosta . . . Vain talousmiesten ja insinöörien harvalukuinen rakkilauma räksyttää heille aplodejaan. Kansa on liian väsynyt ja tympeytynyt »jo riittää» -vastalauseeseen, se sukeltaa yksityiselämäänsä ja helppoihin harrastuksiin, joista on mahdoton päästä irti, retkahtaa television ääreen, hyppää autoon ja ajaa ravintolaan, jääkiekkokentälle tai pilkkiongelle — taikka äänestyspaikalle, missä tarjotaan pikku huvi vähällä vaivalla. Onhan vaaleissa aina sentään jännittävää numeroleikkiä, veikkauksen ja arpajaisten tunnelmaa, vaikka asiasisältöä ei ole nimeksikään.
Minkälainen on tulevaisuutemme poliitikkojen hoidossa? On tyypillistä, että enin osa siitä, mitä useimmat kirjoittajat pitivät Suomen Kuvalehden kirjoitussarjassa »hyvänä Suomessa», on katoavaa tai jo kadonnutta kauneutta — kirjoittajien lapsuusajan kultaisia muistoja. Kaunista luontoa, maaseudun idyllejä ja rauhaa ei monikaan kirjoittaja unohtanut mainita. Mutta missä se rauha on joka soppeen rakennettujen autoteiden, pikamoottorien ja suihkukoneiden aikakaudella? Talvisin siitä ei ainakaan missään maaseutumme kolkassa ole puhettakaan moottorisahan vakiintumisen jälkeen: jossakin peninkulman säteellä varmasti raiuttaa joku intohimoisin kansantulon kartuttaja peliään pyhäpäivinäkin. Rakkaat metsämme ovat jotakin aivan muuta tänään kuin kummenen vuotta sitten: ylenmäärin harvennettuja puistoja, paljaita kannokoita tai tasaikäisiä taimistoja, joissa vaeltaja ikävystyy nukuksiin; lähivuosina ne ovat sitä paitsi täynnä revittyjä lannoitesäkkejä. Tuhannet siniset järvemme ovat kirjavien koppien surkeina näyttelyinä, joille on vain yksi vastalääke: suurteollisuus, joka yhä useammilta saastuneilta rannoilta karkoittaa niin uimarit, pyykkärit ja kalamiehet kuin huvilanasukkaatkin. Kolmas ja yleismaailmallisesti suurin ja erikoisin luonnonvalttimme, uljaitten soittemme loputtoman laajat aavat, on saanut pääosaltaan levätä juhlallisessa koskemattomuudessaan viime vuosiin saakka silmän ja mielen riemuna, Jussien kuokat eivät kokonaisuudesta paljonkaan lohkoneet. Mutta sitten tuli teknikko, iski insinööri, ja tuomio on naseva: 20 vuodessa luonnonsuomme ovat viimeiseen lappuun möyrittyjä ojikkoja. Mistä sukupolvet sen jälkeen ottavat reservejä metsäntuottoon? Rakentakoot Semiramiin riippuvia puutarhoja.
Nk. asiantuntijat meillä niinkuin muissakin länsimaisen elintasokuumeen maissa joutuvat läähättäen huutamaan varoituksia uusista ja uusista uhkaavista katastrofeista. Metsien liikahakkuusta maatalousmyrkkyihin ja ravintoketjujen saastumiseen, ilman pilaantumisesta ja keuhkosyövästä pohjavesien alentumiseen . . . Peltojen muokkauskierros ja maan huokoisuus on tuhoutumassa muutamassa vuodessa yliraskaan konekannan alla ja rikkaruohomyrkyt uhkaavat kaiken elämän pohjana olevaa pieneliöstöä.
Maan tuotto on toistaiseksi saatu säilymään yhä suuremmilla väkilannoitemäärillä, ja lannoitetehtaat puolestaan saastuttavat laajat rannikkoalueet kuvottavilla jätteillään ja kaupungin toisensa jälkeen hajullaan. Luonnonsuojeluväki todistelee maiseman mielenterveydellistä merkitystä, Lapin ystävät mobilisoivat parhaan kirjoitus-, valokuvaus- ja kirjapainotaidon, mutta »Lapinkorpi» ei pelasta siruakaan Itäkairasta, Euroopan viimeisestä miehiselle miehelle riittävästä erämaasta. Kulttuurimaisemaa ei kohdella sen paremmin: kaikki mikä on vanhaa, viihtyisää, lepuuttavaa, elämyksiä tarjoavaa, ajetaan caterpillarilla nurin. Atomipommi ja väestönkasvukatastrofi ovat vain osa valloilleen ryöstäytyneen tekniikan maailmankuvasta.
Luulisi, että henkilö, joka vuonna 1966 vielä painottaa aineellista vaurastumista ja taloudellista kasvua, ymmärtäisi jo itse hakeutua lääkärin hoitoon. Mutta ei: tuo puoluemiesten ihmeellinen joukkio oikealta vasemmalle, nuo vaaralliset, tuhoisat lapset, jatkaa sokeana ja kuurona luonnonvarojen hävitystä, rakentaa moottoriteitä, pystyttää suurteollisuutta yhä uusien vesistöjen tuhoksi, pyörii palkkojen, hintojen, maataloustulojen ja työtaisteluiden tolkuttomassa piirileikissä. Tämä prototyyppikansanedustaja ei käsitä, että viimeinen puutteen pesäke, leskiäitien, invalidien ja työttömien hätä voitaisiin hetkessä poistaa ottamalla siltä enemmistöltä, jolla on ylettömästi liikaa — ja sitten keskittyä olennaisiin kysymyksiin. Hän torjuu sen päivänselvän näkemyksen, että jokin Kallavesi satavuotisille historioineen, lauluineen ja elävine ihmisineen nyt ja tulevaisuudessa on tuhatkertaisesti suurempi arvo kuin Savon Sellu ja yhden sukupolven työllisyys tai työttömyys. Eikä hän ymmärrä, että kun joskus ihmisvoiminkin on synnytetty jotakin täydellistä, sanokaamme vaikkapa sellaista kuin vanha Porvoo, niin mitkään uhraukset ja kustannukset sen säilyttämiseksi eivät ole liikaa.
Silloin kun vaalitaistelu käydään niiden asioiden merkeissä, jotka nykyajan ihmiselle todella jotakin merkitsevät, ympäristökulttuurin, maisemansuojelun, vesistökysymyksen ja meluongelman, väestönkasvun rajoittamisen, kulttuuripolitiikan ja hyvinvointi-ideo- logian tarkistamisen merkeissä, silloin vasta ajatteleva yksilö eroaa Nukkuvien puolueesta ja tulee leikkiin mukaan.

Kun suunnittelee kirjoitussarjaa suomalaisesta yhteiskunnasta, on melkein pakko aloittaa metsästä. Se on niitä harvoja ylivoimaisen merkittäviä aiheita, joita ei voida käsitellä liikaa — ei sittenkään, vaikka meillä vuosittain kirjoitetaan palstapeninkulmia metsien taloudellisesta hyväksikäytöstä ja ehkä muutamia palstametrejä niiden merkityksestä suomalaisen elämänmuodon ja kansanluonteen muovaajina ja kansanperinteessä. Omasta puolestani yritän jakaa palstatilan tasaisemmin, mutta tärkeysjärjestyksessä on epäilemättä metsien mielenterveydellinen merkitys verrattomasti etusijalla.
Mitä muuta kuin korea fraasi sisältyy siihen, että suomalaiset ovat, saaristolaisia ja tunturilappalaisia lukuun ottamatta, metsäläisiä samalla tavoin kuin on olemassa arojen kansoja ja viidakkolaisia? Kuinka syvälle synnynnäiseen rakenteeseen nämä erot ulottuvat, lienee antropologeille vaikeasti ratkaistava kysymys. Luultavasti kuitenkin pohjoiset ja yleensä eurooppalaiset kansat ovat eläneet metsien vaikutuspiirissä niin pysyvästi, että luonnonvalinta on ehtinyt muovata heidän geenistänsä metsäolosuhteiden vaatimusten mukaan — ja vaatimaan metsäolosuhteita. Sitä paitsi korkeammilla eläinlajeilla on yleensä synnynnäinen taipumus juurtua synnyin- ja kasvuympäristöönsä. Useimmat meistä tietävät toki kokemuksesta biologisen rakenteemme siksi väljäksi, ettei neuroosi synny heti ensimmäisestä päivästä jolloin emme pääse käymään metsässä. Mutta jos yhteys metsään kokonaan katkeaa, voi vain harva kestää ilman psyykkisiä haittoja. Kuinka tärkeä metsäympäristö on pelkästään fyysiselle terveydellemme, siitä ovat kansanterveyden ja ravintokemian asiantuntijat esittäneet vakuuttavaa aineistoa.
				 Nyt on tärkeä kysymys, voiko kiihkeimpien metsätalousmiesten tulevaisuuden — ja laajalti jo nykyisyyden — maisema harvoine, tasaikäisine, puulajistoltaan yhtenäisine, lannoitettuine, ojitettuine ja tuhkatiheän tieverkoston halkomine hoitopuistoineen tyydyttää ihmismieltä. Vastaus on murheellisen jyrkästi kielteinen: tällainen maasto ei ole enää metsää eikä luontoa eikä tyydytä ei kauneuden, ei jännityksen eikä edes liikunnan tarvettamme, sillä ei ole muuta yhteistä metsän kanssa kuin vihreä väri kaukaa näkötornista katsoen sekä — luojan kiitos — se että sekin tuottaa happea meidän ja koneittemme tarpeisiin. Olen kyllä tavannut kaupunkilaisia, jotka auton ikkunasta ovat ihailleet nimenomaan jonkin harvan, hoidetun harjuhongikon matemaattista linjakauneutta, mutta kun he ovat joutuneet sinne samoamaan, vaikkapa marja- tai sieniretkellä, he ovat auttamatta ikävystyneet. Tärkein vaatimus metsälle, jotta se tarjoaisi kulkijan mielelle virikkeitä, vaeltajan hengelle täyden sisällön ja löytäjän ilon, on monipuolisuus: tiheikköjen ja ryteikköjen vastapainona rämetäpliä ja näkymiä suoaavoille, lammille ja järville, aarniopuiden ohella taimikoita ja pensastoja, reunoissa, rannoilla ja puronotkoissa vehmasta aluskasvillisuutta ja kukkaloistoa, lakkaamatonta puulajien vaihtelua, suorien runkojen ohella käyrää, väärää ja pahkaa, elävien puiden seassa keloa ja kantoa ja tuulenmurtoa ja kaatunutta ja sammaltunutta runkoa. Vielä viime aikoihin saakka yksityismetsissä noudatettu vanhanaikainen kohtuullinen metsätalous oli tyydyttävä kompromissi — se tarjosi vielä lähes kaikkea tätä, vanhaa ikipuustoa ja sammaltuneita tuulenkaatoja lukuun ottamatta. Sen sijaan viimeiset kireimmät metsänhoitomenetelmät murskaavat nämä vaatimukset kohta kohdalta.
				 Kaikkein järkyttävimpiä nämä ahmattimaiset »Tuottamaton tuottavaksi» -kampanjamme kuitenkin ovat katsottuina muiden metsän asukkaiden näkökulmasta. Riistanhoitajat ovat joutuneet epätasaiseen taisteluun metsänhoidon äärimmäismenetelmiä vastaan, kun on käynyt selväksi, että riistan katoaminen ei suinkaan ensi sijassa johdu metsästyksestä. Sitä vastaan riistaeläimillä olisi varsin pitkälle tepsiviä vastakeinoja, ne kasvattaisivat joka kesä uudet viisi tai kymmenen poikasta. Mutta kun metsänhoito riistää niiden elinympäristön, ravinnon ja suojan, on loppu käsillä. Riistantutkimus kykenee vain karusti vahvistamaan, että riistaeläimet ovat vuosituhansien kuluessa muovanneet elintapansa varsin ahtaasti luonnossa esiintyvien elinympäristöjen mukaisiksi; niillä harvoilla, jotka ovat taimistojen tai kuivan puoliavomaaston eläjiä, on vielä toistaiseksi tulevaisuus, muilla ei. Surkeaa kyllä monet muut eläinlajit sopeutuvat hoito»metsiin» vieläkin huonommin kuin enimmät riistaeläimet, ja voidaankin arvioida, että metsien nykyinen käsittely hävittää joka vuosi elintilan kymmeniltätuhansilta lämminverisiltä eläimiltä, pienemmistä puhumatta. Jos MERA-ohjelma joskus saadaan rikkeettä läpiviedyksi, on Suomen metsissä kuolemanhiljaista. Se elämänkunnioittaja, jonka mielestä ihmisen herruus luonnossa ei oikeuta mihin hyvänsä, kallistuu pitämään saavutettua tulosta rikoksena, jonka rinnalla maailmansodat ja Hitlerin juutalaisvainot kalpenevat.
				 Nyt epäilevä, luontaisesti elämänuskoon taipuvainen lukija ehkä viittaa Euroopan kulttuurimaihin. Siellähän on elinvoimaisia kulttuureja, hyvinvoivia ihmisiä ja elämäniloa mielin määrin, vaikka enemmistö asuu suurkaupungeissa eikä omista edes kesähuviloita metsissä kuten meidän kaupunkilaisemme. Ja saksalaiset ja englantilaiset ovat tunnettuja kiihkeinä eläinten ystävinä — olisivatko he sydämettömästi hävittäneet pienempänsä tieltään ilman että eläinsuojeluväki ja luonnonystävät olisivat nousseet avoimeen kapinaan? Sitä paitsihan kerrotaan, että Keski- ja Etelä-Euroopassa on niin paljon riistaa, että kaatolupia riittää myydä suomalaisillekin metsästäjille.
				 Useimmilla meillä, kaikista turistimatkoista huolimatta on puutteellinen käsitys kulttuurimaiden oloista. Itse asiassa ne ovat monessa suhteessa vanhoillisempia, modernin maailmankuvan ja tekniikan jäljet maisemassa lempeämpiä, vähemmän moukaroivia kuin meidän riehaantuneessa nousukasmaassamme. Useimmilla suurkaupungeilla sielläkin on laajat virkistysmetsäalueensa, frankfurtilaisilla mahtava Taunuksensa, berliiniläisillä Stadtwaldinsa jne. — ja monella sitä paitsi tavattoman suuret puistonsa. Toisaalta on kiistatonta, että se väestönosa, joka suurkaupunkien slummeissa on todella irtaantunut luonnosta, on vajonnut psykofyysisessä rappiossa hyvin syvälle.
				 Ennen kaikkea on kuitenkin tavallista unohtaa eteläisen luonnon ylivoimaisuus meikäläiseen verrattuna. Siellä missä muratti heti kiipeää vasta muuratulle seinälle ja kukkia puhkeaa kaupungin katukivien rakosista, siellä ei ole heti pelkoa metsänkään kukistumisesta. Olen kerran muutaman viikon retkeilyt Etelä-Saksan metsissä ja aivan kaupunkien porteilla ihaillen ihmetellyt niiden vehmautta, tiheyttä ja aitoa metsän hämärää —ja rikasta eläinmaailmaa. Mutta kun meillä metsä hakataan, niin se lepää vuosikausia, Pohjois-Suomessa vuosikymmeniä melkein muuttumattomana raiskiona. Talouspropagandamme nykyiset helppoheikit vaativat äkäisesti unohdettavaksi vanhaa tunnusta »on maamme köyhä, siksi jää», mutta Suomen pohjoisuutta, karuutta, elävien luonnonvarojen hidasta kasvua ja herkkää haavoittuvuutta he eivät pysty muuksi muuttamaan. Juuri meillä MERA-ohjelman kaltaiset, luonnosta viimeisenkin pennin puristavat suunnitelmat ovat sulaa hulluutta.
				 *
				 Kaiken sanotun valossa tuntuu suorastaan hirvittävältä sen keskustelun sävy, minkä metsävarojemme todettu ehtyminen on lehdistössä herättänyt. Ne, joilla on julkinen sana hallussaan, ovat yksimielisenä kuorona oikealta vasemmalle vaatineet vastalääkkeeksi liikahakkuille — metsänhoidon tehostamista entisestään, lannoitusohjelman kiristämistä, yövuoroja suonojitustyömaille; eikä muuta. Talous- ja pääkirjoituspalstoilta saa sen vaikutelman kuin lauma susia olisi kynnet ojossa ulvomassa lisää saalista. Ahmattimaisuus saa aivan dramaattisia muotoja: kun kuullaan hälytys, että asutustoiminnan ns. varausmetsissä on päässyt syntymään muutaman vuoden voimassa olevia hakkuukieltoja (toisin sanoen arvokkaita metsäreservejä pahan päivän ja tulevaisuuden varalle), niin alkaa ennennäkemätön meteli: niihin täytyy päästä juuri nyt, nyt heti käsiksi.

				Vain yksityiskeskusteluissa kuullaan ainoa järjen ääni: vähemmän hakkuita, ja suu soukemmalle. On kuin kukaan ei käsittäisi, että nykyisellä tiellä on joka tapauksessa pian tenä edessä. Sitten kun viimeinen metsäpalsta on metsäsuunnitelman ja hakkuusuunnitteen mukaisessa käytössä, jossa joka puulla on oma numeronsa, kun viimeinen suoaari on metsänkasvussa ja joka lappusella korkein sietomäärä y-lannosta; ja kun vihdoin viimein myös luonnon- ja kansallispuistot on nielaistu puolen vuoden puuntuottovajauksen tyydyttämiseksi — silloin puuntuotannon kasvun kuitenkin on pakko pysähtyä. Sen jälkeen vaativat nuo kaiken pyhittävät taikasanat, elintason nousu ja taloudellinen kasvu, joka tapauksessa muita saalistuskohteita. Eikö järki kehota pysähtymään ja rauhoittumaan jo hiukan ennen kehityskulun loppupistettä, silloin kun elämänympäristömme viehätystä ja ihmisen armoilla olevaa muuta elämää ei ole vielä aivan kokonaan uhrattu?
				 Jos me kiihkon ja kuumeen keskellä kykenisimme hetkeksi rauhalliseen ajatteluun, me huomaisimme, että puheet yhteiskunnan sortumisesta, kurjistumisesta ja puutteesta siinä tapauksessa, että vähänkin päästämme metsäturkkiin isketyt kourat hervahtamaan, ovat silkkaa pötyä. Siihen, että meillä on tällä hetkellä omavarainen maatalous, sisältyy se yksinkertainen tosiasia, että me emme joutuisi puutteeseen, vaikka tästä maasta ei vietäisi yhtään ainoaa lankkua eikä paperirullaa. Tai täsmennettynä: riittäisi se pieni määrä vihreää kultaa, millä maksetaan ulkomaiset maatalouskoneet, varaosat, lannoitteet, traktorien polttoaineet jne. (jotka kylläkin toisaalta voitaisiin suurelta osalta korvata elävää työvoimaa lisäämällä). No, tämä ajatus on tietysti yhtä idioottimainen kuin talousmiesfanaatikkojen päinvastainen äärimmäisyys. Mutta tärkeää olisi jokaisen suomalaisen olla selvillä siitä, että metsätalous ei ole meillä — oman maataloutemme tai esim. Englannin teollisuuden tavoin —välttämätön eikä elintärkeä, vaan toissijainen, valinnanvarainen elinkeino.
				 Olen itse hyvin paljon oleillut savottojen ja metsä- kämppien ilmapiirissä, omista ystävistäni ja tuttavistani suuri osa on metsätyömiehiä, metsäteknikoita ja metsänhoitajia, olen heidän kanssaan patikoinut satoja metsäkilometrejä ja eläytynyt metsämiesten elämänpiiriin siinä määrin, että ’Savotan Sanni’ taikka Kainuun suohuuruisten jokivarsien tunnelmaa mestarillisesti henkivä ’Kaksi vanhaa tukkijätkää’ kuuluvat pysyvästi mielimusiikkiini. Tiedän myös, että juuri metsämiehiin sisältyy verrattomasti enemmän hartaita luonnonihailijoita kuin niihin poliitikkoihin ja vuorineuvoksiin, jotka yhä hurjistuneempina vaativat heiltä yhä suurempia puuntuotantolukuja. Vain metsäammattimiesten arvovallan avulla on valtakunnalliset luonnonsuojelualueemme, tosin vähäiset, saatu syntymään. Ja moni metsänhoitaja koettaa nykyisinkin työmaillaan pelastaa edes pieniä »aarnialueita» ja maisemansuojelupalstoja koskemattomina — ja siihen sisältyisikin pelastuksen siemen, ellei yhteiskunnan ahnas käsi olisi lainsäädännön lukkojärjestelmällä ja kireällä virkaporrastuksella supistanut yksilön toimivaltaa metsissäkin perin vähiin.
				 Mutta kaikesta metsämiesten maailmaa kohtaan tuntemastani sympatiasta huolimatta minua aina metsätyömaalla masentaa sekä syntyvä surkea jälki että ajatus: nuo tukit ja pöllit vaihdetaan juuri niihin monenkirjaviin turhiin tai vahingollisiin kapineisiin, jotka vievät rauhamme ja hermomme. Tietysti kauppavaihto tuo myös paljon asioita, jotka todella sulostuttavat elämäämme, jotkut ehkä suorastaan yhtä paljon kuin koskemattomien metsien tenho. Onpa meidän epäilemättä laskettava yliopistot, kirjat ja orkesteritkin metsätuotteilla kustannetuiksi — mutta niihin ei suinkaan tarvittaisi kuin pieni osa metsistämme.
				 Milloin me kaikki tajuamme, että metsämme ovat liian jaloa tavaraa vaihdettaviksi mihin tahansa törkyyn, mitä kauppatuttavamme keksivät meille tarjota? Silloin me varmasti samalla ymmärrämme, että aineellinen toimeentulomme on riittävästi turvattu, vaikka säästämmekin hengen ja ruumiin tarpeiksi suuret säästömetsät joka kaupungin, kauppalan ja kirkonkylän liepeille, pienemmät joka kylään ja kaikkien pääteiden varsille. Silloin meillä on edellytykset viihtyä tässä maassa.

				  Näitä ihmisiä on tunnetusti paljon, jotka vieroksuvat politiikkaa, puolue-elämää ja vieläpä poliitikkoja henkilöinäkin. Karsastamisen syissä on kuitenkin huomattavia vivahde-eroja. Omasta puolestani pitäisin politiikan harjoittamista korkeimmassa mahdollisessa arvossa silloin kun se — kuten sen pitäisi — sisältäisi koko inhimillisen elämänkentän järjestelyn ja kaikkien ongelmien selvittelyn. Mutta nykytilanteessakaan en ensi sijassa päivittele poliitikkojen pyrkyrinotteita urallaan (kunpa niitä käyttäisivät nekin joilla on jotakin sanottavaa), heidän henkilökohtaista eduntavoitteluaan tai elämäntapojaan, en liioin »politiikan likaisuutta» tahi »poliittisia lehmänkauppoja» (kun en totta puhuen aina ole selvillä siitä mitä noilla käsitteillä tarkoitetaan).
				 Sen sijaan minua hirvittävästi masentaa poliittisen keskustelun — ei suinkaan eikä missään tapauksessa eripuraisuus, vaan latteus ja mitättömyys. Ovathan kaikki nämä Virolaiset, Rihtniemet, Karvikot, Pitsingit ja Pessit vallan ennätysmäisiä fraseologeja ja tyhjänpuhujia. Kun kuuntelee puoluejohtajien puheenvuoroja, joutuu säännöllisesti ihmettelemään: eikö taivaan tähden tuosta ihmisestä tunnu ollenkaan äitelältä tärkein äänenpainoin jankuttaa tekstiä, joka on melkein sanasta sanaan samanlaisena sanottu satoja kertoja? Muuntelumahdollisuudet ovatkin tosiaan niukat, kun puolueohjelmien ja puoluemiesten ongelmanasettelu on melkein kokonaan rajoitettu talous- ja sosiaalipolitiikan kapeille sektoreille. Oikealta vasemmalle tämä outo ihmisaines näyttää pitävän hyvää aineellista toimeentuloa ja sosiaalista turvallisuutta ihmisen onnen takeina — sikäli kuin kysymystä toiminnan pohjimmaisesta tarkoituksesta on ylimalkaan koskaan asetettu. Jos tarkastellaan suomalaista poliittista kenttää mielessä kaikkien esitettyjen maailmankatsomussynteesien koko skaala, voidaan vain vaivoin erottaa kokoomuksen ja SKDL:n näkemykset toisistaan, tiettyjen talouspolitiikan soveltamisen menettelytapaerimielisyyksien perusteella.
				 Kuinka syvälle kaavoihinsa ja ympyröihinsä poliittinen maailma on sotkeutunut, saadaan nähdä, kun vanhat puoluepukarit perustavat uuden puolueen. Tämänkin vaalikauden tulokkaitten ohjelmasta luemme järkyttyneinä vain samat ikivanhat fraasit teollistamisesta ja aineellisesta hyvinvoinnista, ja ikuisesti epäselväksi jää uuden puolueen tarkoitus toisten joukossa.
				 Tosiaankin: tosikko ja idealisti, joka etsii poliitikkojen joukosta persoonallisuutta ja omintakeisuutta, on vaikeuksissa. Puolueitten kärkiryhmässä on pyöreän sovinnaisuuden muuri vankkumaton, ja syrjem- mälläkin omintakeisuus pyrkii rajoittumaan kykyyn viljellä sutkauksia ja löysää huumoria. (Tosin poliittisen huumorin ja eduskuntakaskuilun puolustukseksi on myönnettävä, että kaikki ammattikuntahuumori on ympäristösidonnaista ja sivulliselle laimistunutta herkkua.) Ne ominaisuudet, jotka vuorenvarmimmin näyttävät puuttuvan parlamenttitalon permannolta, ovat syvällinen viisaus ja ajattelukyky: käytännön filosofian kysymysten pohdinta puuttuu kokonaan juuri sieltä mihin se kuuluisi, poliittisesta keskustelusta. Kärttyisimmät antidemokraatit väittävät ministereitä ja kansanedustajia keskivertokansalaista typerämmiksi ja ilkeämielisemmiksi, mutta ovat varmasti väärässä. Sen sijaan nämä edustavat juuri keskivertokansalaista kiusallisen täsmällisesti. Näinkin olisi vielä hyvä, jos asiaintila säilyisi; mutta kun tavallinen, heikko, epäitsenäinen ja vaikutuksille altis henkilö joutuu vastuunalaisuuden, puoluekurin ja keskinäisen säteilyn hermopaineeseen, hän kadottaa vähätkin henkiset eväänsä ja suurelle yleisölle kuuluvan terveen järjen annoksen — ja takertuu kaikkein konkreettisimpiin ja pinnallisimpiin yhteisiin tunnuksiin.
				 Kun joskus minäkin olen epätoivon puuskassa tämän vuoksi epäillyt koko demokraattisen järjestelmän ja parlamentarismin ansioita, on elitistiset tuu- mailuni heti tyrmätty niiden taholta, jotka osaavat vakuuttavasti perustella parlamentaarista demokratiaa pienimpänä pahana. Ja totta onkin, että Hitler ja Stalin ovat meitä liian lähellä ja Marcus Aurelius ja Saksan Fredrikit liian kaukana, jotta voisimme viehättyä yksinvaltakokeiluista. Eikä esimerkiksi Bertrand Russellin lahjoja ole päästy näkemään ja koettelemaan valistuneen despootin asemassa.
				 Mutta kun kerran ollaan ajatusleikkeihin lähdetty, ei mikään estä havittelemasta koetellun yhteiskuntajärjestelmän ja valistuneen poliittisen johdon synteesiä. Onhan meillä Matti Klemettilän esimerkki, joka tarjoaa vihjeen. Tämän pikku originellin varjohallituksissa oli tosin se tragikoomillinen piirre, että omaperäisyys rajoittui Matti I:n kuninkaanvakanssiin, kaikki ministerisalkut olivat tuttujen kulloisenkin poliittisen kentän ja tavallisesti pääosalta parhaillaan istuvan hallituksen nimien käsissä. Minua sen sijaan huvittaa ajatella, että jonakin päivänä saataisiin eduskunnalta luottamuslause tällaiselle hallitukselle:
				 Pää- prof. Göran von Bonsdorff
				 Ulko- valt.lis. Jaakko Iloniemi
				 Oikeus- tuomari Väinö Voipio
				 Sisäasiain- kirjailija Väinö Linna
				 Puolustus- prof. Jan-Magnus Jansson
				 Valtiovarain- prof. Urpo Harva
				 Opetus- valt.toht. Reijo Wilenius
				 Maatalous- prof. Reino Kalliola
				 II maatalous- maat.metsät.kand. Hilkka Pietilä
				 Kulkulaitos- arkkitehti Reima Pietilä
				 Työ- kirjailija Reima Pietilä
				 Kauppa-ja teoll. maist. Kyösti Skyttä
				 Sosiaali- prof. Matti Kuusi
				 Hinta-ja palkka- kirjailija Pekka Lounela
				 Salkuton toht. Toivo Rautavaara
				 Kuten huomataan, on Matti I:n esimerkki vaikuttanut sikälikin, että ehdotus on hyvin sovinnainen. Valtioneuvoston kokoonpano on jotakuinkin vallitseva, olen hillinnyt haluni lisätä edes kulttuuri- ja luonnonsuojeluministeriä. Kaikki ehdokkaat ovat, paitsi tunnetusti voimakkaita ja itsenäisiä sekä omintakeisia ja idearikkaita, myös erittäin kunnianarvoisia ja ansioituneita kansalaisia — ainoaakaan epäilyttävää radikaalia ei ole joukossa (Pekka Lounelakin on jo vanha ja vakiintunut). Ministeristön keski-ikä ei paljon poikkea normaalista, ja Yhdistys 9:n harmiksi on tässäkin hallituksessa mukana vain yksi nainen. Mutta mikä tärkeintä: kapeita spesialisteja ei ole ainoaakaan, kaikki ehdokkaat tunnetaan nimenomaisesti yhteiskunnallisesta harrastuksesta ja kokonaisnäkemyksestä. Tämä voisi olla takeena mm. siitä, että asianomaiset tositilanteessa ehkä todella joksikin aikaa uhraisivat alansa ja yksityiselämänsä yhteisten asiain hoidolle.
				 Lystikkäintä tässä ajatuskokeilussa onkin sen reaalisuus: hallitus saattaisi vaikkapa aivan tällaisenaankin olla paitsi pätevä myös toimintakykyinen. Sen sisäinen ehjyys tietysti olisi kysymysmerkki. Joka tapauksessa elän — huolimatta kaikista irvistelyistä, joita naiivi luottamus nk. asiantuntemuksen etevyyteen politiikassa on herättänyt — siinä autuaassa uskossa, että jokin tämäntapainen hallitus olisi kiistämättömäksi siunaukseksi. Ja poliittisen keskustelun ja kysymyksenasettelun taso kohoaisi huimaavasti, jos kaksipuoluejärjestelmän puitteissa näiden toryjen opposition ja varjohallituksen muodostaisivat Sadan-komitealaiset ja nuoret yhteiskuntaradikaalit.

Sivistyneen ihmisen täsmällinen määritteleminen on ylivoimaista. Tärkeimpiä sivistyksen tunnusmerkkejä on kuitenkin varmasti eräänlainen kokonaisnäkemys sekä tiedollisella että arvostuksien alueella, suhteellisuudentaju, jossa oman henkilön arvo ja merkitys on likimain oikealla paikallaan. Tästä seuraa ympäristön, toisten ihmisten ja muunkin elämän huomioon ottaminen, sivistys on suurelta osalta epäitsekkyyttä.
				 Sosiaalisen tasoittumisen aikakaudella sivistyksen korostaminen on huonossa huudossa, tai vähintäänkin sitä pidetään hedelmättömänä keskustelunaiheena. Mutta kun lehtikirjoittelun alalla yhä vallitsee se anarkistinen periaate, että kirjoittaja kertoo siitä mikä häntä itseään kiinnostaa, niin asiaa ei nyt voida auttaa. Minua kiinnostaa tarkastella sivistystason eroja ja todeta, että ne yhä ovat kansalaisten kesken melko jyrkät ja murheellista kyllä itsepäisesti näyttävät seurailevan vanhaa säätyjakoa, sukuperintöä, ammattialaa ja oppiarvoja. Kaikki poikkeukset tunnustettakoon.
				 Kaikkein valaisevimpia ovat sellaiset koetilanteet, joissa ihminen joutuu ahtaalle, hätään. Nuoren radikaalin mielestä minä olen varmaankin nyt vajonnut yhtä alas kuin Matti Kuusi, sillä nyt seuraa toden totta muistelmia armeijasta. Yksitoista vuotta sitten elettiin talvea ennen kuuluisaa Dragsvikin tapausta ja sitä seuranneita puolustusvoimain tarmokkaita kampanjoita simputuksen poistamiseksi, ja Jääkäripataljoona 5:n parakeissa Karjalan lumisten kankaiden kätkössä vallitsi preussilaisuus koko komeudessaan. Alokkaat seisoivat aamuvoimistelun varjolla asennossa paitahihasillaan 30 °:n pakkasessa, kunnes sormet ja korvalehdet turposivat muodottomiksi, ja pahimmin silmätikuiksi joutuneita juoksutettiin alasti hangessa parakkien ympäri tai palautettiin maahan-ylös -harjoituksella niin hyvään järjestykseen ettei eväkään enää liikkunut. Öisin riehui ryhmänjohtajina toimiva Joensuun laitakaupunkien hampparijoukkio väsymättä, kuvitellut panssarivaara- ja ilmahyökkäystilanteet vuorottelivat, ja nukkuminen supistui viikkomääriä neljään viiteen tuntiin vuorokaudessa. Päivisin uinahdeltiin riviin, luennoilla jokainen vuoroin nukkui ja vuoroin pisteli itseään ja aseveljiään, nukkui ja pisteli. Sotaväen Rikoslain rautaiset pykälät kapinasta, kantelusta ja valituksista toistettiin kuitenkin siksi usein, että ne varmasti joutuivat jokaisen korviin.
				 Näissä oloissa useimmat työläis- ja maalaispojat murtuivat hampaitaan näytteleviksi pedoiksi, ahdistus kanavoitui sietämättömään epäsopuun, toraan ja tappeluihin toverien kesken, inhimillinen arvokkuus väheni minimiin. Keskimäärin selvästi paremmin säilyttivät malttinsa ylioppilaspojat (joita tuolloin oli kovin harvoja), ja joku varatuomari ja pastori kykenivät jopa jossakin määrin jakamaan isällistä lohtua — eikä siis ihmekään, että ylioppilaat ja lukeneet melkein poikkeuksetta olivat toveripiirin suosituimpia jäseniä. Mutta hajoita ja hallitse -periaatteen mukaisesti heidät oli tarkoin hajasijoitettu eri tupiin, ja kireimmissä tilanteissa heitäkin uhkasivat pahoinpitelyt toverien taholta. Kaikki nk. vapaa-ajat täytettiin noilla tahallisesti ylivoimaisilla nopeusharjoituksilla kaavaan »se ja se varustus, aikaa kentälle riviin puoli minuuttia, viimeisille se ja se rangaistus». Malttinsa säilyttänyt yritti joskus esittää pientä harkintaa ja koko ryhmän järkevää vitkastelua, juuri sen verran, etteivät kaikki nääntyisi henkihieveriin, mutta »metallimies oli järkeä vailla, ja sorvari pähkähullu» — ainoa vastaus pystyssä seisovan silmäparin alta oli kumea murina: jumaliste, koko ryhmä saa kärsiä, turpiin . . . Kun olot aikanaan tasaantuivat ja paine hellitti, moni pahimmistakin oli mitä miellyttävin ja valoisin toveri.
				 Mutta epäitsekkyyden periaatteen teoria pysyi Kontiolahden kavereille epäselvänä. Silloisen viikkomuonan kohokohtana oli jokaperjantainen pannukakku hillon kera, ja tämä merkitsi sitä, että edeltävä hernesoppa oli hotkittava kieltä ja kitalakea polttavana, jotta ehdittäisiin keittiölle vähäisten lisäpannareitten jakoon. Koetin kerran (huvittavaa kylläkin) pöydänvanhimpana todistella, että kiireeseen ei ole syytä: jos pannareita on riittävästi, niitä kyllä saadaan, jos taas toista kierrosta ei riitä kaikille, niin millä perusteella juuri Tukikomppanian neljäs pöytäkunta olisi toisia ansiollisempi niitä saamaan. Mutta mitenkään en osannut asettaa sanojani niin selkeästi, että kaverit olisivat alkuunkaan käsittäneet mistä oli kysymys.
				 Samantapaisia hämäriä muistoja minulla on pulavuosilta, jolloin sivistyneellä perheenemännällä ja varsinkin perheenisällä oli vaikeuksia pohtiessaan, miksi juuri hän saisi kaapata mustanpörssin voikilon tai kauppaan tulleen pienen erikoisannoksen, kun muut jäisivät nälkään. Turmeltumattoman rahvaan äiti taas näytti saalistavan, käyttävän kyynärpäitään ja etuilevan jonossa ihailtavan luontevalla tavalla, ei ollut mitään epäselvyyttä siitä, että juuri hänen nälkäiset lapsensa olivat etuoikeutettuja. Kerrotaanhan tunnetusti keskitysleireiltä, miten kielteinen ja vaarallinen ominaisuus voi sivistyneen ihmisen suhteellisuudentaju olla ääriolosuhteissa: sivistyneimmät karsiutuivat usein ensimmäisten joukossa, koska eivät kyenneet vakuuttumaan siitä, että heikentyvän toverin ruoka-annos kuuluisi heille. Parhaiten selviytyivät vitaalisimmat, lähinnä eläintä olevat yksilöt.
				 On muuten luonteenomaista, että kun siirrytään lähimmäisen kunnioituksesta laajemman elämänkunnioituksen alueelle, niin mitä lähempänä vegetatiivista, vaistonvaraista elämää ihminen on, sitä varmempi hän on omasta jumalankaltaisuudestaan ja oikeutuksestaan muun elämän herruuteen, ja sitä täydellisemmin menevät hänen horisonttinsa ylitse eurooppalaisen kulttuurin huipun Schweitzerin periaatteet. Jos kuusamolaisessa pirtissä, jossa emäntä poikii joka kevät niinkuin muutkin eläinemot seudulla, johtaa keskustelun siihen, että sääskellä, mateella, haukalla ja karhulla lienee yhtä suuri elämisen oikeus kuin ihmisellä, on tuloksena joko äkkilähtö pihalle tai joka tapauksessa keskustelun katkeaminen kuin naulankantaan.
				 Kulttuuri-ihmisen kanssa elämänkunnioituksen periaatteesta aina saa vähintäänkin mielipiteenvaihdon aikaan, ja parhaiten sitä ymmärtävät luonnonihailijat, joiden elämässä vuorottelevat lyhyet itsekorostuksen sulostuttamat tuulahdukset sekä pitkät masennuskaudet, joita hallitsee kaipuu takaisin eläinten ja aidoimpien kansanihmisten viehättävään elämänmuotoon, sen selkeisiin ja ehdottomiin arvoihin.

				Edellinen alustukseni sivistyksestä paisui siinä määrin, etten päässyt varsinaiseen asiaan — niin käy erityisen helposti jokaiselle joka eksyy sotilaallisiin muisteloihin. Varsinainen tarkoitukseni oli tarkastella sivistyksen asemaa nyky-yhteiskunnassa. En tiedä tarkoin, mikä merkitys on annettava niille liikenteen heitteillejättö- ja piittaamattomuustapauksille, joista nykyisin pidetään kovaa kohua, mutta vaikuttaa siltä, että nekin todella ovat oireita yleisestä sivistyksen taantumisesta. Moni muu oire ainakin oikeuttaa tämän johtopäätöksen. Isoisäni kertoi vanhasta valtionlaitoksen vahtimestarista, joka paransi mustepullon riittoisuutta sekoittamalla siihen puolet vettä, koska »de’ ä’ kronans». Ihmettelisin suuresti, jos tällaista harrasta, todella sivistynyttä suhtautumista yhteiseen omaisuuteen tapaisi jossakin 1960-luvun terveen kyynillisyyden keskellä. Jotakin hiukan samantapaista olen tosiaan sentään vielä viime aikoinakin kuvitellut tavoittavani rautateiden vanhojen konduktöörien esiintymisessä junissaan — mutta heissäkin on kaiken karskin rationalisoinnin keskellä haikea katoavaisuuden leima.
				 Olen tavannut aikansa lapsia, jotka kokonaan kiistävät niiden tunnusmerkkien todenmukaisuuden, joita on tapana sijoittaa ihanteelliseen »vanhan ajan sivistyneistöön». Ne perustuvat kuulemma unelmakuvitteluun ja muistin optimismiin. Onhan käynyt tavalliseksi kieltää yleensäkin »vanhojen hyvien aikojen» myönteiset piirteet luottaen siihen, ettei näyttöä tarkkojen sosiologisten tutkimusten muodossa kuitenkaan voida esittää. Mutta se kuva, joka hahmottuu suullisista ja painetuista muistelmista sekä viimeisten vielä elävien rudimenttien esimerkistä, on sittenkin riittävän uskottava. Se on kuva aivan erikoisesta kultaisesta maailmasta, joka kerran on ollut olemassa. Oli sivistynyt ihmisjoukko, jonka piirissä oli ainakin tavoitteena soveltaa etiikan periaatteita elämään, jonka piirissä ei ollut sopivaa puhua rahasta, tuloista ja veroista, koska ne olivat itsestäänselviä ja epäolennaisia samassa mielessä kuin ihmisen luonnolliset tarpeet. Jos rahaa oli käytettävissä, sitä oli väärin käyttää yksityiselämän ylellisyyksiin; useimpien sivistyneistöperheiden ateriat ja vaatetushankinnat olivat askeettiset. Etusijalla olivat ns. yleishyödylliset ja aatteelliset tarkoitukset. Konserteissa, kirjallisuushankinnoissa ja taideostoissa oli tavallisesti oman nautinnon ohella vahvasti esillä kulttuurin tukemisen motiivi. Ulkonaiset muodot olivat sopusoinnussa periaatteiden kanssa, niinpä sellaista symbolia kuin autoa vieroksuttiin kauan nousukkuuden merkkinä, joka ei ollut herrasmiehen arvon mukainen: se oli epäsiisti ja epäesteettinen kapine ja nieli sitä paitsi kohtuuttomasti rahaa jalommilta tarkoituksilta. Hyväntekeväisyys kuului ilman muuta asiaan. Hyväntekeväisyyshän on modernissa ajattelussa hyvin huonossa maineessa; se katsotaan kohteen ihmisarvoa alentavaksi. Tällöin unohdetaan kuitenkin toinen osapuoli — on helppoa päätellä, kumpi on sosiaalisen tasoituksen antajalle jalostavampaa, vastuullinen ja vapaaehtoinen luopuminen vai verotuksen avulla tapahtuva pakko-otto, joka on persoonatonta ja masentavaa.
				 On mielenkiintoista huomata, miten ohut tämä vaivalla koottu sivistyksen pintasilaus ihmisessä on. Nopea demokratisoituminen ei ole merkinnyt sivistyneen elämänkatsomuksen leviämistä, vaan päinvastoin vanha sivistyneistö on murtunut mieslukuisamman, biologisesti vahvemman ja suuriäänisemmän väestönosan ylivoimaisessa paineessa. Ero on yhä olemassa, kuten olen edellä todennut, mutta heikentyneenä. Vanhojen sivistyssukujen jäsenet kahmivat tavaraa siinä kuin toisetkin, ajelevat dollarihymyillä ja osallistuvat täysin rinnoin virkamiesten palkkataisteluihin. Kulttuurisuvun vesa Pekka Kuusi kunnostautuu suorastaan uuden elintasouskonnon oppikirjan laatijana. Pahoja murtumia on myös sivistyksen ulkokuoressa, nk. hyvien tapojen, etiketin noudattamisessa, jonka tarkoituksena on tehdä lähimmäisten elämä ja keskinäinen kanssakäyminen miellyttäväksi. Esimerkiksi omasta puolestani tunnustaudun etiketin alueella barbaariksi: minulta ei kerta kaikkiaan liikene sitä aikaa ja vaivannäköä, mitä toisten elämän sulostuttaminen vaatisi. Kuinka kirjoittivatkaan veljeni ja Kari Tarkiainen aikoinaan Ylioppilaslehdessä, tarkastellessaan rauhallisen, vaikutteita keräilevän, elämää tutkivan opiskeluasenteen ja kiihkeän, sivuille vilkuilemattoman ammattiinvalmistumisen eroja: »ihminen, jolla on kiire, ei voi olla sivistynyt». Tämä oli jostakin löydetty sitaatti; siteerattakoon sitä nyt edelleen. Kiireen ja kireän kilpailun maailmassa joutuvat juuri sivistyneet reaktiot tiukalle, sitähän todistavat jo armeijasta ja pulavuosilta kertomani esimerkit.
				 Minun lienee viimeistään tässä vaiheessa pakko huomauttaa, etten ollenkaan vähäksy sitä suunnatonta vapautumista, mikä liittyy suurten yksilömäärien sosiaaliseen kohoamiseen. Sen korostaminen vain ei kuulu tämänkertaisen katsaukseni piiriin, ja siitä lienevätkin toiset kirjoittaneet riittävästi. Sitä paitsi ihmisellä on onneton taipumus vaatia, että kaikki hyvä saataisiin samalla kertaa, ei vaihtoehtoisesti. Siksi minäkin olen murehtimassa sitä, ettemme ole voineet sekä vapauttaa entisiä alempia yhteiskuntakerroksia täysarvoiseen elämään että säilyttää vanhan sivistyneistön myönteistä elämäntapaa.
				 Aineellista elintasoa, päättymätöntä kilpailua ja silmitöntä tavaratuotantoa korostavan elämänkatsomuksen on tosin Pekka Kuusi jäsennellyt ja pannut paperille, mutta sen synty on ymmärrettävissä ainoastaan ensipolven taustaa vasten: Pekka Kuusikin toteaa, että se on köyhyydestä kohoavan yhteiskunnan ohjelma. Tieteellinen tarkastelutapa etsii tunnetusti ihmisten katsomusten juuria heidän lapsuudestaan. Ja tuntuu siltä, että useimpien nykyajalle suuntaa antavien poliitikkojen elämänkatsomuksen selityksenä täytyy olla lapsuuskoti, jossa erityisen voimakkaasti on tunnettu taloudellinen epäoikeudenmukaisuus. Kodin henki lienee käpristynyt yhden ongelman ympärille: »kun olisi rahaa niin kuin noilla rikkailla» — ja tämän yhden ongelman ympärillä pyörii sitten johtoasemaan kohonneen pojan ja tyttären toiminta läpi elämän. Johtopaikoille kohonnut ensipolvi on tietysti aivan erityistä valioainesta monessa suhteessa ja etenkin mitä tarmokkuuteen tulee, mutta vika on siinä, että sen ihanteet ovat katoavia, yhden sukupolven mittaisia. Köyhyydestä kohoamisen viehätys katoaa jo heidän lapsiltaan tai viimeistään lapsenlapsiltaan, joille riittävä varallisuus käy itsestäänselväksi. Sivistyneistön vanha elämänsisältö, kulttuurin leikit, pyrkimykset etiikan ja moraalin alueella sekä inhimillisen kanssakäymisen hienouksien hiominen, on paljon antoisampi ja kestävämpi polvesta polveen; ja se omaksuttaisiin epäilemättä takaisin ylimenokauden jälkeen. Todellinen tragedia onkin vasta siinä, että tämä suhdattomiin mennyt aineellinen ahnehtiminen, tekniikan rajoittamaton mahti palveluksessaan, sisältää niin monta nopean katastrofin siementä, että tulevaisuutta ehkä ei ole.

				  Kun Helsingissä taannoin pidettiin kuuluisat nuorisofestivaalit ja minuakin pyydettiin niihin osallistumaan, en hennonut uhrautua ja luopua suuremmista kesäriemuistani. Mutta osalta kieltäytyminen johtui siitä, että festivaalien idea jää minulle kaikessa kohtuullisessa idealismissani vieraaksi. Ajatus koko maanpiirin nuorison veljeydestä on suurenmoisen kaunis, mutta liian mielikuvituksellinen. Ne yhteiset intressit, jotka yhdistävät Suomen, Kuuban ja Togon nuoria ihmisiä, ovat mielestäni niin epämääräisiä ja teoreettisia, ettei niillä ole mitään merkitystä. Koko täysin erilainen elämänpiiri kaikkine konkreettisine yksityiskohtineen on auttamattomasti erottavana aitana. Lyhyesti sanoen: sydämelliseen ja lämpimään yleisinhimillisyyteen en jaksa uskoa, viileään ja asialliseen rauhanomaiseen rinnakkaineloon kyllä. Mutta siihen riittää teoreettiseettinen ja tiedollinen pohja, seurustelua ja kontakteja ei välttämättä tarvita.
				 Mieleeni on kulkurikesien ajoilta erittäin voimakkaasti jäänyt nuori opettaja, jonka kanssa juttelin Suomussalmen Juntusrannan kansakoululla monia vuosia sitten. Hän oli älyllisesti virkeä ja huumorintajuinen tyyppi, juuri sitä ainesta, joka Helsingissä asuessaan olisi vuorenvarmasti kuulunut kulttuuriradikaalien kuppikuntaan. Etelästä hän olikin kotoisin, mutta Pohjolan luonto oli hänet nielaissut, kuten tavallisesti käy. Suhteensa etelään hän tilitti itseironisessa lausunnossa: »Alkuvuosina tuli sinne etelään tehdyksi matkoja tämän tästä, mutta nyt ne ovat jääneet, kun ei siellä kukaan osaa keskustella siiankalastuksesta.»
				 Tällaiset tunnot ovat varmasti tuttuja jokaiselle siirtolaiselle, myös oman laajan maamme sisällä, ja ne osoittavat, kuinka auttamattomasti ympäristöön sidottu ihminen on. Itse olen muuttunut helsinkiläisestä sisäsuomalaiseksi, ja vaikka nuoruuskin oikeastaan oli vain puolihelsinkiläinen, kun vähintään neljännesvuosi kului tiiviisti Hämeen sydämessä, niin Helsinki oli kuitenkin henkinen ympäristö. Tämän huomasi siitä, että kulttuuria harrastavan helsinkiläisnuorison ja tuolloisen Ylioppilaslehden aatemaailma oli vielä 1950-luvun puolivälissä tavattoman läheinen siitä huolimatta, että henkilökohtaisia suhteita tuohon piiriin minulla ei juuri ollut. Mutta mitään ei mahda sille, että sen jälkeen, hyvin hitaana prosessina kylläkin, on tapahtunut siitä etääntymistä, ja huolestuttavasti huomaan alkavani yhä paremmin ymmärtää Pentti Fabritiusta, Aku-Kimmo Ripattia ja vieläpä puheita helsinkiläisten ylimielisestä klikkihengestä, joita ennen pidin vain luvattoman alkeellisen ajattelun ja väärinkäsitysten tuotteina. Mutta Turkuun minulla ei koskaan ole ollut mitään siteitä, ja niinpä pidän turkulaista närää Helsinkiä kohtaan esimerkiksi yliopistojen liepeillä edelleenkin vain pikkukaupunkimentaliteetin ja alemmuuskompleksin ilmauksena . . .
				 Todellisen ihmisten veljeyden luulen vaativan sekä samantapaista ympäristöä ja olosuhteita että elämänkatsomuksellista yhteisymmärrystä. Ruotsalainen ja venäläinen luonnonihailija ovat minulle varmasti läheisempiä kuin suomalainen insinööri ja ekonomi, mutta brasilialainen luonnontutkija taitaa jo jäädä kelkasta. Tuskinpa ihminen, joka ei koskaan ole taistellut lunta ja pakkasta vastaan, voisi mitenkään tulla todella läheiseksi. Jo esimerkiksi gallialainen kulttuuri ja kirjallisuus on jäänyt minulle aina etäiseksi, ja kun luen noita juhlavuoden arviointeja Sibeliuksesta, en sitä enää vähääkään ihmettele: ranskalaisten musiikkimiesten lausunnoista huokuu niin tyrmäävän vieras mielenlaatu, että heti sanon itselleni: noiden ihmisten kanssa minulla ei voi olla mitään yhteistä.
				 Sen sijaan sillanrakentamiset läheisiin naapuri- ja veljesmaihin saavat minusta heti sentimentaalisen lämpimän puoltajan. Isälläni oli aikoinaan paljon ystävyyssuhteita Viroon, ja pikkupoikana oli virolaisilla postimerkeillä niin tärkeä osa elämässäni, että presidentti Pätsin joviaalit kasvot vieläkin joskus ilmestyvät yöuniin. Sotien jälkeen luin kiihtyneenä pakolaistutkijain artikkeleita Viron erämaiden viimeisistä kotkista Ruotsin lintutieteellisen yhdistyksen julkaisusta ja ihailin niihin liittyviä mielikuvitusta kiihottavia kuvia Keski-Viron juhlallisilta suomailta: niiden maisemat olivat kyllin tuttuja vedotakseen omakohtaisiin tuntemuksiin ja kyllin vieraita ollakseen eksoottisia. Kun sitten muutama vuosi sitten muuan tarttolainen luonnontutkija yllättäen ryhtyi kanssani kirjeenvaihtoon, minulle tuli tilaisuus kysyä myös näiden Viron kotkien kohtaloa sen jälkeen kun lukemani selvitykset katkesivat vuoteen 1944. Kävi liikutuksekseni ilmi, että samat Aegviidun, Alutagusen ja Laevan valtiaslinnut ovat yhä hyvässä tallessa ja pesivät samojen nevojen reunoissa, toiset yhä samassa ikivanhassa pesässä — ja nykyisen erämaanihailijapolven hyvän silmälläpidon suojeluksessa.
				 Tämä tarttolainen antoi minulle muutenkin hyvän omakohtaisen kosketuksen siihen veljeyden tunteeseen rajojen yli, joka etenkin vanhempina ja pehmeämpinä aikoina on niin monen mieltä kiehtonut. Hän osoittautui sukulaissieluksi, joka kantaa huolta elämänkunnioituksen soveltamisesta Viron eläimistön kohtelussa, ja hän on tehnyt talouselämän jaloissa katoavan suurlinnuston esiintymisestä juuri samanlaisia valtakunnallisia selvityksiä, joiden parissa olen itse täällä joutunut puuhailemaan. Mutta on sanottava, että Virossa aineistot ovat verrattomasti täsmällisemmät kuin meillä Suomessa, luonnonharrastajien verkosto on siellä, kaikista suoneniskuista huolimatta, tavattoman tiheä. Baltian maissahan muutenkin täysin käsittämättömästi, kaikkien marxilaisen materialismin periaatteiden vastaisesti, sellainen kokonaan talouselämän intressien ulkopuolelle lankeava puhtaan perustutkimuksen haara kuin lintujentutkimus näyttää viettävän todellisia riemuvuosia nykyään; yksin julkisin varoin toimivia muutontarkkailuasemia on kokonainen rivi lyhyillä Baltian rannikoilla. Ja liikuttavaa pientä outouden väriä antaa ilmestyvien tutkimusten aina yhtä karu, likaisen kellanharmaa paperi — sekä moderni paikannimistö. Haikarapari n:o 142 näkyy kolhoosi »Bolsevikin» mailla Metsakülan Tammesillalla saaneen lentoon 3 poikasta, n:o 86 kolhoosi »Kalevipoegin» mailla Märjamaan Morasten külassa 2 poikasta, mutta n:o 203:n pesintä sovhoosi »Partisanin» Puusmetsassa on epäonnistunut nolosti: o poega. Arvattaneen, että olen jaaritellut näin lavealti siksi, että nämä huomiot yhdeltä suppealta harrastusalaltakin mielestäni osuvasti kuvaavat suuren luonnon ja yleisinhimillisyyden voittoja yhteiskunta järjestelmien ylitse.
				 Pitäisikö meidän vielä tehdä muita yleisiä johtopäätöksiä. Voisimme jälleen murehtia sitä, että sodat on yleensä käytännöllisistä syistä käyty juuri naapureiden kesken, joilla on kaikista kansoista parhaat edellytykset ymmärtää toisiaan. Ja voisimme viitata siihen, että Vietnamin sodassa ei osapuolilla todellakaan ole mitään mahdollisuuksia koskaan ymmärtää toistensa kieltä. Tai voisimme myös ottaa kantaa kieltenopetukseen ja todeta, että ruotsi, norja, venäjä ja vironkieli olisivat suomalaisen luonnolliset koulukielet, kun taas englanti ja espanja lankeaisivat pikemminkin vain ulkomaankaupan ammattiväen osalle. Joka tapauksessa me joudumme maailmoja syleilevälle kansainvälisyydelle vastakkaisiin ajatuksiin ja toteamaan, että aito kosmopoliitti on merkillinen poikkeusilmiö.

				 Elämän ja kuoleman rintamalinjat
				 Teknillisen ja taloudellisen kehityksen mukanaan tuomista »aikamme ihmisen ongelmista», viihtymättömyys- ja sopeutumattomuusilmiöistä, stressien ja neuroosien rääkkäämästä väestöstä, elämäniloa ja tavoitteita vailla harhailevasta nuorisosta, kansanterveydellisestä romahduksesta, »pahoinvointivaltioista», on kirjoitettu erilaisilla kyvykkyys- ja asiantuntemustasoilla tavattoman paljon tekstiä. Epäkohtien olemassaoloa ei juuri kukaan ole tohtinut kiistää, ovathan ne kaikkien länsimaalaisten jokapäiväisessä ympäristössä jatkuvasti nähtävissä ja sitä paitsi lääketieteellisin ja sosiaalipsykologisin menetelmin varmistettavissa — yhtä tieteellisiä tosiasioita kuin itsemurhatilastojen nousevat käyrät.
				 Sen sijaan johtopäätöksissä näiden epäkohtien ja kärsimysten syistä ja ehdotuksissa niiden lääkitsemiseksi vallitsee suuri sekaannus. Kaikkein alkeellisimman selityksen mukaan, jota edustavat mm. meidän maassamme puoluepoliitikot kokoomuksesta kansandemokraatteihin, ne ovat kuin ohimeneviä kauneusvirheitä hyvinvointiyhteiskunnan sinänsä oikealla tiellä. Ne saadaan poistetuiksi aineellista vaurautta edelleen lisättäessä, jolloin liikenee varoja poliisilaitoksen, sairaanhoidon, nuorisotyön, psykiatrisen hoidon yms. tehostamiseen.
				 Vakavammin otettavat ajattelijat näkevät tilanteen luonnollisesti toisin: »aikamme sairaudet» ovat aineellisen vaurauden, teollistumisen ja kaupunki- laistumisen seuralaisilmiöitä, jotka väistämättömästi vaikeutuvat samalla nopeudella kuin näitä tavoitteita palvova yhteiskunta kehittyy. Ne ovat päivänselvä seuraus siitä että länsimaisten yhteiskuntien kehitys, meidän »edistyksemme», on horjahtanut epätieteelliselle ja mielettömälle perustalle, jossa ihmisen biologinen olemus ja todelliset tarpeet on unohdettu.
				 Vain ns. ajattelevat yksilöt, joilla on hyvin vähän vaikutusvaltaa modernin yhteiskunnan rakentamisessa, ymmärtävät, ettei ihmiselle ole mahdollista minkälainen elämäntapa hyvänsä. Jokaisen eliölajin synnynnäinen rakenne edellyttää tietyntyyppistä elämäntapaa ja tietynlaista elämänympäristöä. Olkoon taipumusten ja tarpeiden jakaantuma yksilöiden välillä kuinka laaja hyvänsä, tietyt perusseikat ovat koko ihmislajille yhteisiä, tällaisiksi voitaneen eristää mm. luonnon rytmin seuraaminen, runsas liikunta ja ruumiinvoimien käyttö, tarpeiden tyydyttämistä edeltävä riittävä ponnistus. Samoin puhdas ilma, puhdas vesi ja tietyt luonnonmukaiset piirteet jokapäiväisessä elämänympäristössä kuuluvat biologisestikin ihmisen perusoikeuksiin. Tiedetään, että näiden vaatimusten laiminlyönti vain vaikeimmissa tapauksissa johtaa taydelliseen elämänhalun menestykseen ja kuolemaan jonkin ns. kulttuurisairauden tai itsemurhan kautta. Sen sijaan se aina kostautuu eriasteisina henkisinä ja ruumiillisina häiriöinä.
				 On myönnettävä, että jäykästi luonnonvalintaan perustuvan selityksen täsmällisyydestä vallitsee erimielisyyttä niidenkin teoreetikkojen välillä, joilla on biologinen ajattelutapa. On näet vaikeasti selvitettävä kysymys, missä määrin erityisesti ihmiselle ominainen toinen kehityksen menetelmä, perinteen siirtyminen sukupolvelta toiselle, kykenee kumoamaan luonnonvalinnan ohjaaman kehityksen vaikutusta. Käytännön huomiot ihmisyhteisössä viittaavat kuitenkin siihen, että sidonnaisuus synnynnäiseen rakenteeseen on murheellisen ahdas.
				 Täysin yksimielisiä kaikki ajattelijat ovat korostaessaan sitä merkitystä, mikä on jokaisen yksilön synnynnäisellä jäykkyydellä olosuhteiden muutoksia kohtaan. Pelkästään tämän vuoksi ei kehityksen, myönteisimmänkään, nopeus koskaan saisi olla niin suuri, että olosuhteet yhden sukupolven aikana hyvin huomattavasti muuttuvat. Kaikki tietävät että om aikamme tarjoaa järkyttävän esimerkin siitä, miten enimmät ihmiset jo kolmissa tai nelissä kymmenissä putoavat vinhan kehityksen kelkasta ja viettävät loppuikänsä turhautuneessa oppositiossa tai apatian vallassa. 
				 Luonnonystävän tapaus 
				 Saattaa olla havainnollista yleisluontoisen tarkastelun lisäksi antaa kuva yksityisen ihmisen suhteesta hyvinvointiyhteiskunnan etuihin ja epäkohtiin.
				 Jos omalta kohdaltani kertaan mielessäni niitä ilon ja mielihyvän aiheita vuosien varrelta, joista ihmisen elämän pääoma karttuu, niin joudun pakosta toteamaan, että kokemuksilla luonnossa on aivan keskeinen asema. Onnelliset toukokuun päivät entisen Vanajaveden saaristoissa, ennen huvila-asutuksen lopullista kuolemansyleilyä, varhaiskevään hankiaisretket Pohjanmaan juhlavan loputtomissa suoerämaissa ennen oja-aurojen valtakautta, sydänkesät Hämeen mahtavimmissa hakkaamattomissa kanahaukkakuusikoissa, satumaiset samoilut Kuhmon, Pudasjärven, Savukosken viimeisillä kirveenkoskemattomilla saloilla . . . Nämä voittavat elämyksen voimassa ja tärkeydessä parhaatkin tähtihetket kirjallisuuden tai musiikin parissa, vieläpä onnellisen perhe-elämän tai lämpimien ystävyyssuhteiden tarjoamat nautinnot, niin olennaisen välttämättömiä kuin nekin ovat.
				 Mutta jos mietin niitä iloja, jotka liittyvät elämän aineelliseen puoleen, rahatuloihin, tavarahankintoihin tai kodin rakentamiseen, huomaan muistojen jättävän minut täysin kylmäksi. Vieläpä matkoistakin ne, jotka ovat vaatineet suurimpia kustannuksia, vaikkapa auto- tai lentomatkat, ovat säännöllisesti olleet vähiten antoisia, polkupyörä- ja jalkapatikkaretkeilyt aina ylivoimaisia vaikutelmien rikkaudessa. Tai matkoilla vietetyt yöt: mitä ovat olleet hotellit ja matkailijakodit verrattuina yösijaan jossakin Taivalkosken maantienvarren erämiespirtissä, myöhään talviyöhön muikun- ja siianpyynnin hienouksista keskustellen, tai johonkin saunailtaan pohjoiskarjalaisessa yksinäistalossa melkeinpä epätodellisen kauniilla vaarallaan erämaan keskellä, ajattomassa tunnelmassa, ikivanhan virsikanteleen soidessa . . . Nämä ovat muistoja, joista mieli melkein pakahtuu. Mutta suurimmat elintasonautinnot: ne liittyvät paljaaseen ruisleivänpalaan sotavuosien nälänhädän aikana ja kauraryyni- tai puolukkapuurolataukseen, kun aiottua pitemmäksi venynyt sydänmaataivallus tai päivätyö kalavesillä on saanut nälästä puolisokeaksi.
				 Entä todelliset sydänsurut: lapsuudesta saakka rakastettu suloinen niemenkärki jonakin kevätpäivänä uuden lasipalatsihuvilan valtaamana, räikeiden laitureiden ja poijuissa keinuvien mahonkimoottoriveneiden piirittämänä; jokin tuttu lokkiluoto raakalaismaisten tehtailijoiden hävittämänä, puut ruhjottuina, lasinsirpaleiden ja eväspapereiden vallassa; suuri hämäläinen sydänmaa, »oma erämaa», metsäautoteiden silpomana ja kauneimmat rämetilkut ja korpinorot täynnä oja-aurojen ja hullujussien kalsketta; tai joku vanha ystävä, jonka maaseudun kuristuspolitiikka vihdoin viimein pakotti lähtemään kalarannoiltaan, ruusujen ja omenapuiden keskeltä kaupunkiin tehtaaseen.
				 Kaikki se, mitä maassamme tehdään teollisuusSuomen lujittamiseksi, edellyttää joka kohdassa luonnonvarojen, luonnonmaiseman yhä armottomampaa kiristämistä taloudellisen tuotannon palvelukseen ja vanhan kansallisen kulttuurin hävittämistä, sen maaseudun, joka on kasvanut kullakin paikkakunnalla luonnon mukana ja on osa luontoa. Kaikki se raiskaa ja tuhoaa minun Suomeani, sitä isänmaata, jota minä olen rakastanut. Jokainen sanomalehtien talouspalstojen sivu sisältää kirveleviä piiskaniskuja vasten kasvoja, jokainen uusi valtion tulo- ja menoarvio hautajaisviestejä. Kun muistelee ystäviä Nurmeksen vaaroilla tai Luopioisten syrjäkylissä, joiden idyllejä voisi kuvata vain runossa, ja seuraa murskaavalla teholla toteutettuja suunnitelmia pientilojen yhdistämisestä, autioittamisesta ja istuttamisesta puuntaimistoiksi, tahi metsätöiden yhä viimeistellymmästä koneellistamisesta, jotta syrjäkylien asukkaat saadaan siirretyiksi tuottavampiin ammatteihin — silloin tekee mieli kaivautua maahan tai ruveta tekemään hirmutekoja.
				 On selvää, että tämän vuosikymmenen yhteiskunnan häikäilemättömintä yhteiskunnallista sortoa Suomessa on niiden luonnonihailijoiden kohtelu, jotka täysin tiedostavat luonnonelämysten ja luonnonmaiseman ensisijaisuuden elämänpiirissään. Tämän vuoksi ei pidä ihmetellä, että minunkin valitsemassani tyylilajissa epäilemättä selvästi tuntuu »vakaumuksen syvä rintaääni». Eihän hyvin raskaan yhteiskunnallisen sorron kohteena olevasta ryhmästä juuri kannata odottaa viileitä ja rauhallisia puheenvuoroja — emmehän odota niitä Etelä-Afrikan mustaihoisiltakaan emmekä Kemijoen tai Iijoen lohenkalastajilta.
				 Hyvinvointivaltio — rakennus ilman perustaa
				 Tärkeintä merkittävän yhteiskuntakritiikin kannalta on kuitenkin selvittää, miten laajalti kuvattu luonnonystävän tapaus voidaan yleistää. On tullut tavaksi lähes jokaisen arvonsa tuntevan kirjoittajan vaatia lisää tieteellistä tutkimusta milloin mistäkin ongelmasta. Tässäkin on paikallaan huomauttaa, kuinka yhteiskuntasuunnittelumme käytännön keinoja punnitessaan käyttää uudenaikaisimpia tutkimusmenetelmiä, mutta kuinka sen perustavoitteet ja arvojen järjestely pohjautuvat muutamien maallikkojen päissä syntyneisiin kuvitelmiin. Ei ole pantu alullekaan suurisuuntaista väestön viihtyvyystutkimusta, joka geneetikkojen, kansatieteilijäin, lääkärien, psykologien ja yhteiskuntatieteilijöiden jättiläismäisenä yhteistyönä kenties kykenisi hankkimaan syvällisiä ja tarkkoja tietoja siitä, minkätyyppistä yhteiskuntamuotoa tarvittaisiin, jotta pääosalle väestöä saataisiin todellinen elämän maku suuhun.
				 Ennakolta selvää on ainakin se, että elämänmuoto, pyrkimykset ja arvojen järjestys eivät voisi olla samat koko yhteiskunnalle, vaan tarvittaisiin jyrkkiä jakautumisia maan eri osissa. Minkälaisina ja missä suhteissa elämänmuodot esiintyisivät, siitä voimme toistaiseksi saada tietoa vain teoreettisen pohdinnan, ajattelijoiden ja kirjallisuuden välittämän elämänkokemuksen sekä käytännön ihmistuntemuksen nojalla. Ensin mainitusta on välähdyksiä kirjoitelmani alussa: tieteellinen ihmiskäsitys, epätarkkakin, antaa vahvaa tukea luonnonläheisyyden vaatimukselle. Sekä elämänkatsomuksellinen kirjallisuus että kaunokirjallisuuden ihmiskuvaus puolestaan sisältävät verrattoman paljon enemmän hyvinvointiyhteiskunnan kritiikkiä ja sen aiheuttaman vieraantuneisuuden kuvausta kuin sen hyväksymistä.
				 Käytännön ihmistuntemuksen todistus
				 Entä sitten käytännön huomiot tämän päivän ihmisestä? Suoralta kädeltä on todettavissa, että kymmenet tai sadat tuhannet kansalaiset edustavat vielä ehdottomampaa kiintymystä luonnon-Suomeen, perimmäiseen kehitysalueeseen kuin tämän kirjoittaja, joka loppujen lopuksi on varsin kesyä lajia: hän vaatii leppeää lounaista luontoa, hämäläistä kylämaisemaa syreeneineen ja pihakeinuineen, Lappi kokonaisuudessaan on hänelle liian kylmä ja kova. Toista maata ovat kiihkeimmät Lapin-hullut, joiden koko täysipainoinen elämä keskittyy Saariselälle, Pomokairan uumeniin, Utsjoen tuntureille tai Enontekiön rautu- ja siikajokien varsille ja jotka osan vuodesta elävät varjoelämää Helsingissä tai Tampereella muistojen, valokuvien ja heijastusfilmien varassa. Sillä ympärivuotisesti ei Lappi ole kyennyt sijoittamaan kuin pienen määrän kullankaivajia Lemmenjoelle, ammattikalastajia Inarille ja riekonmetsästäjiä käsivarteen, ja muualla maassa ei tinkimättömälle erämaan ihmiselle ole enää tilaa. Toista ovat myöskin Pohjolan ja itäisten rajaseutujen virkamiehet, metsänhoitajat, opettajat ja muut, joista suurin osa on valinnut toimipaikkansa nimenomaan luonnon ja eräelämän tähden. Ja suurimpana ryhmänä ovat ne syntyperäiset sydänmaiden ja syrjäkylien asukkaat, joille muutto ihmisten ilmoille merkitsisi samaa kuin kuolema.
				 Mutta kovakasvoinen insinöörikin, joka päivätyössään saattaa olla tärkeällä paikalla Suomen luonnon tuhoamistyössä, paljastuu usein lomillaan luonnonnautiskelijaksi, jonka huvilapalsta on taatusti tuottamatonta aarniometsää ja joka joutuu pyhän harmin valtaan, kun se kohonnut kansantulo, jonka hyväksi hän on hartiavoimin työskennellyt, tuo tullessaan perämoottoreiden ja vesisuksien yhä pahemman mellastuksen hänen järvelleen. Ja kun kansakunnan vaurauden yhä noustessa nämäkin rannat sitten vääjäämättömästi jäävät tehtaiden jäteliemien peittoon, on katkera masennus sama ja yhteinen äreälle insinöörille, vesisuksimiehelle ja heidän palstojensa rajamailla sitkeästi piileksivälle hiljaiselle tehtailijalle.
				 Koko valtava kansallinen kesämökkiliike on tietysti paras osoitus luonnonrauhan tarpeen yhteisyydestä, olkoonkin, että se pilalle turmeltuneiden hermojen ja inhimillisen itsekkyyden ansiosta — ja liike-elämän ja mainosmiesten suosiollisella avustuksella — onkin ajautunut virheelliseen suuntaan ja useimmiten tuhonnut omat lähtökohtansa. Voitaisiin luetella monia suomalaisen elämänmenon ilmiöitä vahvistamaan väitteitä luonnon keskeisyydestä suuren yleisönkin elämässä. Kuvaavia ovat tilastot luontoaiheisten ohjelmien kärkisijoista televisionkatselijoiden suosiossa, koko kulttuurielämämme lamaantuminen kesän aikana tahi uusien, tekniikan aikakauden symbolien toivoton taistelu idyllisiä luonnonkuvia vastaan runouden ja kevyen musiikin maailmassa. Mutta tämä taitaa olla itsestäänselvyyden kertaamista. Kaikki uskovat muutenkin, että niitä ihmisiä, joiden elämänsisällöksi riittävät pelkästään ihmiskeskeiset harrastukset, rallikilpailut, arkkitehtuuri, jalkapallo tai automessut, on perin vähän.
				 Tämä ei tietysti suinkaan todista sitä, että kaikki tv-luonnonfilmien katselijat olisivat valmiit luovuttamaan pois autonsa ja alentamaan palkkaluokkaansa, vaikka heille tehtäisiinkin selväksi, että tämä olisi Suomen luonnonmaisemien ja puhtaiden vesien säilymisen ehtona. Mutta jospa saisimme tällaisen tavallisen ihmisen suorittamaan samanlaisen ennakkoluulottoman analyysin elämäntaipaleensa tuloista ja menoista kuin mitä olen omalta kohdaltani edellä luonnostellut.
				 Kävisi ilmi, että perhe-elämässä, omaisten keskinäisissä suhteissa koetut ilot ja surut olisivat ylivoimaisen tärkeitä; ja kun tunnemme avioerokäyrien synkän nousun korkean elintason oloissa, aina siihen täydelliseen kurjuuteen ihmissuhteissa, johon biologisesti mielettömät elämäntapakokeilut huvipursilla, aurinkorannoilla ja yökerhoissa johtavat, niin meidän pitäisi tästäkin kyetä tekemään melko murskaavat johtopäätökset vaurastumisen vaikutuksesta. Mutta yleensäkin pienet inhimilliset ilot ja tunnelmat korostuisivat voimakkaasti: jotkut sydämelliset illanistujaiset ystävien seurassa, kukat keväisen metsäpolun varrella, hiljaiset varhaisaamut kesämökin kalarannoilla, syysheleät puolukkaretket, auringonlaskut talviselta hiihtolenkiltä palatessa, jokin voimakas tunnelma keväisestä satamasta tai syksyisestä puistosta tuoksuineen kaikkineen. Luultavasti muistuisivat mieleen myös palkankorotukset, ensimmäisen kodin perustaminen ja ensimmäinen auto. Mutta kun siirryttäisiin tappiotilille, niin viimeksi mainitut voitot peittyisivät äkkiä pettymysten varjoon. Hetkellisen tyydytyksen jälkeen on elintasokilpailun seuraava välttämätön virstanpylväs ollut piiskaamassa uuteen läähättävään ponnistukseen — tai aiheuttamassa epätoivoa, kun se on jo tajuttu saavuttamattomaksi. Havaittaisiin murheellisen täsmälliseksi sosiologien murhaava arvostelu siitä taakasta jota länsimainen kilpaluyhteiskunta ihmisille merkitsee jakaessaan heidät harvoihin menestyjiin ja paljoihin häviäviin.
				 Myös vertaamalla tavallisen hiljaisen ihmisen asemaa eri yhteiskuntaryhmien elämänmuodoissa voi kuka hyvänsä maallikkokin vielä nykyaikana, jos pitää kiirettä, tehdä yleisluontoisia sosiaalipsykologisia huomioita. Kaikesta julkisen sanan myrkynkylvöstä, uusimman lainsäädännön ja valtakunnansuunnittelun painostuksesta huolimatta on sieltä täältä syrjäseuduilta yhäkin löydettävissä luonnon syleilemän elämänmuodon sitkeitä pesäkkeitä. Ne tarjoutuvat vertailtaviksi vaikkapa tehdastyöväestön ja pikku virkamiesten elämänmuotoon, eikä erityistä selvänäköisyyttä tarvita havaitsemaan, kuinka verrattomasti edelliset ovat mielenterveydessä ja mielenrauhassa jälkimmäisiä edellä — joskus on sanottu, että ero kuvastuu jo kasvonilmeissä.

				 Itse asiassa poliitikot ja talousmiehet jotka pystypäin, laput silmillä ja pumpulia korvissa johtavat kehitystä katastrofista toiseen, pohjaavat toimintansa kummalliseen tuulentupaan. Tuotannon ja aineellisen varauden maailmankatsomus on olevinaan syvästi humaaninen, pyrkivinään kaikkien ihmisten hyvään, mutta johtaakin jyrkästi päinvastaiseen tulokseen. Hyvinvointi-ideologian kannatus perustuu tosiasioiden osalta vuosikymmenien takaisiin tilapäisiin, mutta voimakkaita järkytyksiä aiheuttaneisiin häiriöihin ihmisyhteisöjen elämässä, teollisuuden murrosvaiheen kauhuihin vuosisadanvaihteessa sekä nälänhädän elämyksiin sotien aikana. Samoin me kaikki käsitämme tekniikan merkillisten keksintöjen lumovoiman lapsenomaisessa ihmismielessä riippumatta niiden tosiasiallisesta siunauksellisuudesta. Ja me ymmärrämme, että johtavien poliitikkojen henkilökohtaisena taustana ja voimanIähteenä ovat katkerat kodit, joissa aineellinen puute on tunnettu, poikkeuksellisen voimakkaasti ja joiden koko henkinen anti on käpertynyt aineellisten elinehtojen parantamisen sanomaan. Mutta tämä elämänkielteiseksi kääntynyt ideologia, jonka tavoitteet 1960-luvun länsimaissa on jo tolkuttomasti ylitetty, olisi aikaa sitten karistettu ihmisten harteilta, elleivät sen jäykimmät sanansaattajat edustaisi vaarallista lahjakkuuden lajia. On inhimillisen kulttuurin kohtalokkaimpia onnettomuuksia, että tarmo, häikäilemättömyys ja suggeroiva johtamistaito yhdistyvät juuri samassa ihmistyypissä, jolla on vähäisin ajattelu-, havainto- ja johtopäätösten tekokyky sekä poikkeuksellinen, hysteerinen tunne-elämä.
				 Kansanrintama elämän puolesta
				 Se mitä yhteiskuntamme tällä hetkellä kipeimmin tarvitsee, on rohkeasti konservatiivinen kansanrintama, johon kuuluisi luonnonsuojeluväki yhdessä ajattelijoiden, kansanterveyden, retkeilyn, kuntourheilun ym. harrastajien ja kotiseutujärjestöjen kanssa ja jonka pitäisi saada puolelleen kaikki pienet ja hiljaiset, syrjään vetäytyvät ihmiset. Se ei saisi pelätä vastustajien muotisanaston teräviä sivalluksia, puheita Impivaarasta, Runo-Suomesta, tuohivirsuista tai Aatamin aikakaudesta. Syytökset taantumuksellisuudesta ja kehityksen jarruttamisesta pitäisi kääntää niihin, jotka vielä 1960-luvulla ajavat yhden ainoan elämänmuodon, yhden ainoan »kansakunnan kokoavan päämäärän» ja yhden ainoan maisematyypin asiaa. Vastaliike voi suorittaa tilanteen arvioinnin ja tehdä toimintasuunnitelman kahdella tavalla.
				 Voimme ajatella, että vaikka toistaiseksi joka päivä etäännymmekin yhä kauemmas tilasta, jossa voitaisiin taata ihmisen viihtyvyyden perustekijät, ja joudumme hetki hetkeltä yhä toivottomampien ongelmien sekasortoon, meidän on jatkettava viivytystaistelua. On koko ajan pelastettava mitä pelastettavissa on. »Tuottavuuden kasvun» ideologia kaatuu sukupolvien vaihtuessa ennemmin tai myöhemmin omaan mahdottomuuteensa, teollistuminen ratkaisemattomiin saastumisongelmiinsa, ja sopii ainakin toivoa, että murrosvaiheen myllerryksestä kuoriutuisivat niiden tilalle väkiluvun rajoittamisen, elämän monivivahteisuuden, elämisen taidon ja kauneuden tavoitteet. Meidän asianamme on koettaa huolehtia, ettei elinkeinoelämä ole siihen mennessä ehtinyt aivan kokonaan tuhota elinympäristöämme, etteivät isänmaan parturit ole kuorineet koko maan pinta-alaa paljaaksi ja haavoille.
				 Mutta kävi ihmisen tulevaisuudessa miten hyvänsä, joka tapauksessa kannattaa tavoitella jokaista pientäkin elämänmyönteisyyden voittoa, vaikka se olisi lyhytaikainenkin. Arvoa on jokaisella kauneuden sillanpääasemalla, jonka hävitys lykkääntyy vaikkapa vain kuukausilla — oli se sitten pala aarniometsää tai kaunis kaskikoivikko, vanha sopusointuinen syrjäkylän mökki pihapihlajineen, tuottamattomine lepikoineen ja katajikkomäkineen ja kansantaloudellisesti tappiollisine peltotilkkuineen, kapea kiemurteleva maantie kulkijaa varten, luonnontilainen metsälampi, lintuja ja hyönteisiä tulviva raivaamaton lehto tai perkaamaton luonnonpuro, jossa ei ole kirjolohikaivantoja. Ja meidän on syytä iloita jokaisesta ihmisyksilöstä, joka tällaisten ympäristötekijöiden turvin onnistuu vielä keinottelemaan itselleen sopusointuisia ja rikkaita hetkiä ja vuosia ja varjelemaan koipensa surkastumasta sinisuonisiksi käppyröiksi auton kaasupolkimella.
				 Elämänsuojelun ohjelma
				 Toinen mahdollisuus on pyrkiä jo viivyttelemättä poliittiseen kamppailuun johtavan ideologian kanssa, aloittaen selväpiirteisen vaihtoehdon esittämisestä, yksityiskohtaisesta yhteiskunnallisesta ohjelmasta. Tätä toimintatapaa puoltaa se raivoisa nopeus ja monessa tapauksessa peruuttamattomuus, jolla tekniikka ja talouselämä toteuttavat tavoitteitaan. Luonnonlakien avulla me saisimme metsät enimmille paljaaksihakkuille takaisin ja lintujen laulukuoron niihin piankin jälleen taajenemaan, kahlitusta koskestakin voisimme suurin kustannuksin joskus hävittää voimalaitosrakennelmat ja patopenkereet, ja ihmisen perintötekijöiden pysyvyys poistaa tärkeän huolenaiheen: uusilla sukupolvilla olisi jälleen kaikki mahdollisuudet parempaan elämään. Mutta jo saastuneiden vesistöjen tai kuivatun suomaiseman palauttaminen ennalleen veisi epätoivoisen pitkän ajan tai olisi kertakaikkinen mahdottomuus — kuten sukupuuttoon kuolleen eläimistön henkiin virvoittaminen. Ja peruuttamattomuudessaan hirvittävimpänä vaarana, monen asiantuntijan mukaan ydinsodan vaaraakin jo ajankohtaisempana, on kemiallinen teollisuus, joka par’aikaa on turmelemassa aineen kiertokulkua maapallolla koskaan häviämättömillä myrkkyaineilla ja uhkaamassa kaikkien ravintoketjujen loppu- ja vähitellen myös alkupäätä, maaperän pieneliöstöä, johon elämä perustuu. Tämän vaaran väistäminen ei näytä mahdolliselta siellä missä talousjärjestelmä perustuu tuotannon kiristämiseen äärimmilleen ja vapaaseen kilpailuun. Jo tämä haastaa meidät suoraan yhteiskunnalliseen taisteluun, niin kauan kuin paluun mahdollisuus on vielä olemassa, mieluummin vuonna 1967 kuin 1968.
				 Elämänsuojelun poliittista ohjelmaa koskevan keskustelun pohjaksi voidaan tässä kirjoituksessa jo luonnostella joitakin sosiaalisen luonnonsuojelun vaatimuksia yhteiskuntasuunnittelulle. Aloitan metsistä, tärkeimmästä suomalaisesta ympäristötekijästä, emomaisemastamme.
				 Ainoastaan puolet valtakunnan metsäpinta-alasta varataan tehokkaaseen puuraaka-aineen tuotantoon, toinen puoli nk. moninaiskäyttöön, ennen muuta mielenterveydelle ja kauneuselämyksille, eriasteisen liikunnan ja retkeilyn tarkoituksiin.
				 Pääosassa tätä metsäalaa harjoitetaan metsätaloutta likipitäen samoin menetelmin kuin sitä on yksityismetsissä näihin aikoihin asti harjoitettu — erinomaisin, joskaan ei aivan huippuluokan taloudellisin tuloksin. Kuitenkin säästetään paikoin näytteitä myös yli-ikäisestä puustosta, säilytetään puulajisto, pensaskerros ja aluskasvillisuus mahdollisimman vaihtelevana ja suositaan lehtipuustoa, joka tarjoaa eniten vivahderikkautta ja elättää runsaimman eläimistön samoilijan tarkkailtavaksi. Puun korjuu ja kuljetus suoritetaan hienovaraisesti, käyttäen äänekkään ja kasvillisuutta ruhjovan koneistuksen sijasta elävää työvoimaa. Näitä maisemametsiä muodostettaisiin riittävän suuria aloja jokaiseen pitäjään, erityisesti mutta ei ainoastaan asutuskeskusten lähelle. Metsäyhtiöiden, säätiöiden, kuntien ja seurakuntien metsät lankeaisivat automaattisesti maisemametsiksi, pääosa olisi kuitenkin tilajärjestelyjen ja korvausten puitteissa lohkaistava yksityismetsistä, tavoitteena mm. kaikkien tienvarsien liittäminen maisemametsiin.
				 Täysin taloudellisen toiminnan ulkopuolelle kansallispuistoiksi — jo olemassa olevien pikku näytteiden lisäksi — varataan kymmenen 10—20 neliökilometrin suuruista aluetta eri puolilta Etelä-Suomea sekä kaksi suurta, vähintään 5 000 neliökilometrin erämaareservaattia Lappiin, toinen Itä-Lappiin Sallan—Savukosken—Sodankylän kolmioon ja toinen Inarin—Kittilän alueelle. Poro- ja muu karjatalous, kalastus ja metsästys alueiden luontaisen tuoton ja lupien puitteissa jäisi kuitenkin näillä suuralueilla luvalliseksi, puun käyttö nuotio-, laavu- ym. tarpeita varten olisi jokaiselle kansalaiselle vapaa. Lisäksi kiinnitetään erityistä huomiota suoluontoon, koko maapalloa ajatellen Suomen luonnon suurimpaan erikoisuuteen. Jo olemassa olevaa, edustavia suotyyppejä käsittävää rauhoitussuunnitelmaa täydennetään siten, että huomioon otetuiksi tulevat myös maallikoiden, retkeilijäin ja tavallisten luonnonystävien tarpeet kaikkialla maassa, eivät ainoastaan ammattibiologien intressit, joilla on vähän kantavuutta. Näytteitä alkuperäisestä suoluonnosta rauhoitetaan kiireimmiten joka pitäjään, ja lisäksi jätetään kaksi vähintään 5 000 km2:n suuruista aluetta niillä sijaitsevien soiden osalta kokonaan ojitustoiminnan ulkopuolelle, toinen Suomenselän Pohjanmaalla, toinen Tohmajärven—Ilomantsin—Pielisjärven ja ympäristöseutujen alueella.
				 Kansallispuistoja ja maisemametsiä muodostettaessa ei nykytilanteessa enää voida antaa ratkaisevaa merkitystä niiden metsien tämänhetkiselle tilalle. Alueet, joilla eri tavoin käsitellyt talousmetsät jätetään luonnontilaan, saavuttavat riittävän luonnontunnun etenkin Etelä-Suomessa jo varsin pian ja aarniometsäluonteenkin muutaman sukupolven kuluttua. Vieläpä paljaaksihakkuualueet hoitamattomina vastaavat likipitäen luonnontilaisia kuloalueita.
				 Kansalaiskasvatus ulkoilun taitoon aloitetaan voimaperäisesti ja kohdistetaan kaikkiin ikäluokkiin, tavoitteena toisaalta kyky saada retkeilyyn mahdollisimman paljon sisältöä ja toisaalta tahdikas käyttäytyminen luonnossa. Tähdennetään, että maastossa voi liikkua vaikkapa viikkokaupalla siten että vain jälkikoira voi seuraavana päivänä aavistaa ihmisen liikkeet. Tällaisia retkeilijöitä mahtuu samalle pinta-alalle, siten että kaikilla säilyy luonnonrauha, monikymmenkertaisesti enemmän kuin sellaisia, jotka metelöivät, suitsuttavat yhtä päätä nuotiosavuja, repivät puustoa, kasvipeitettä, turvetta ja kiviä ja jättävät tunkion jokaiseen levähdyspaikkaansa. Kasvatuksen perusnäkökohtana on pidettävä sitä, että kaikki inhimillinen tyydytys on saatavissa vain riittävän vaivannäön ja ponnistelun jälkeen. Mehän voimme nykyisin tehdä vaikka minkälaisia aarniometsäretkeilyjä nojatuolissa television ääressä ja kuunnella lintujen laulua, suden ulvontaa ja karhun ärjäisyjä äänilevyiltä. Mutta murheellista kyllä ihminen vaatii henkilökohtaisempaa ja perusteellisemmin pohjustettua elämystä. Yhtä vähän vastaa auto-, motelli- ja leirintäaluematkailu terveen nuoren ihmisen luontumuksia; se pitäisi kokonaan jättää yli-ikämiesten sarjaa varten. Vain astetta elämänläheisempää on järjestetty, vartioitu ja huollettu retkeily viittapolkuja autiotuvasta toiseen tai hiihtoretkeily hiihtokeskusten ja hiihtohissien maailmassa. Sitä paitsi kaikki tällaiset laitteet maastossa turmelevat täysin elämyksen mahdollisuuden todellisilta eräretkeilijöiltä; edellä esitetyistä suurista ulkoilureservaateista olisi ainakin puolet pinta-alasta määrättävä täydelliseen rakennuskieltoon. Mahdollisimman monet nuoret ja keski-ikäiset ulkoilijat kumpaakin sukupuolta olisi innostettava tämän oikean eräretkeilyn maailmaan, johon kuuluu sopiva annos jännitystä ja vaaraa, oman voiman ja kyvykkyyden, pärjäämisen ilo ja omakohtaisten löytöjen riemu — ja jonka kohteena eivät ole tietyt nimetyt retkeilykeskukset, vaan koko laaja Suomen maa.
				 Vesistöjen maisemakuvan pelastamiseksi rantalakia tiukennetaan, tilapäisasumusten rakentamisesta siten, että ne näkyvät vesille, tehdään loppu ilman poikkeuksia. Sen sijaan maastoon sopeutuvien kesämökkien rakentamista etäämmälle rantaviivasta tuetaan kaikin tavoin. Vesilaki uusitaan ankarammaksi, kansakunnan voimavarat keskitetään vedenpuhdistuslaitosten rakentamiseen. Suurteollisuuden, erityisesti puunjalostusteollisuuden osalta varaudutaan jättiläismäisiinkin taloudellisiin uhrauksiin, kuten tehdaslaitosten siirtoihin ja sulkemisiin.
				 Tieverkostoa ja voimalinjoja kehitettäessä ja tonttimaata varattaessa kiinnitetään huomio ensi sijassa maapohjan säästämiseen, maisemallisiin viihtyisyys- tekijöihin sekä teiden osalta kunkin paikkakunnan omiin paikallisiin intresseihin, vähemmässä määrin läpikulkuliikenteen toissijaisiin etuihin. Lyhyesti voidaan kylläkin todeta, että nykyinen tieverkosto hyvin hoidettuna riittää epämääräiseen tulevaisuuteen, kun liikenteessä siirrytään pelkästään tehokkaisiin kollektiivikuljetusmuotoihin. Tienvarsivesaikkoja ja piennarkukikkoja hoivataan yhteiskunnan silmäteränä, niiden mahdollisesti vielä sattuvat myrkytykset vesaikkomyrkyillä rangaistaan vankeudella.
				 Maatalousmaiseman vaalimisessa on päämääränä mahdollisimman suuri paikallisväri maan eri osissa ja »yhtenäiskulttuurin» jyrkkä torjuminen. Puutarhojen ja pihapiirien kaunistamista tuetaan runsain määrärahoin. Kaikkien maaston raja- ja reunavyöhykkeiden verhoilu tuuheilla pensastoilla säädetään pakolliseksi; haka-, aho-ja piennaralueita pyritään kaikkialla säilyttämään. Vanhojen rakennusten säilyttämistä ja entistämistä tuetaan, uusien rakentamisessa pyritään kunkin paikkakunnan omaan rakennusmateriaaliin ja rakennusten sopusointuista sijoittamista valvotaan. Talousrakennusten keskittäminen kielletään ja palataan latojen hajasijoitukseen, joka on jo ulkoilijain yöpymisen takia välttämätön. Maisemallisesti masentaville laajoille salaojitetuille lakeuksille määrätään pensaikko- tai metsäsaarekkeiden perustaminen pakolliseksi. Kasvinsuojelumyrkkyjen käyttö rajoitetaan katastrofitapauksiin.
				 Korkeaan elintasoon
				 Ohjelma, josta edellä on esitetty joitakin pikapiirtoja, merkitsee siis siinä määrin nykyisestä poikkeavia maankäyttöperiaatteita, että voidaan puhua vallankumouksesta. Tavoitetta tosin voidaan ilmaista samalla erinomaisella termillä jota hyvinvointi-ideologia käyttää, se on pyrkimystä korkeaan elintasoon. Mutta elintasolla ei ymmärretä yletöntä, taakaksi käyvää aineellista vaurautta eikä laitteiden ja koneiden tukahduttavaa kuristusrengasta ihmisen ympärillä. Kehittyneempi elintason käsite merkitsee sitä, että meillä on varaa panna pääpaino ympäristön moni-ilmeisyydelle, kauneusarvoille, puhtaudelle ja elämisen taidolle — sitä, että meillä on varaa pitää luonnonvaroja myös tuottamattomina, elämäniloa varten.
				 Käytännön tasolla on annettava tietty arvo myös tähänastiselle, hyvinvointi-ideologian puitteissa tehdylle rakennustyölle. Vaikka paljon kärsimystä on saatu aikaan, paljon korvaamattomia kauneusarvoja tuhottu ja luonnonvaroja tuhlattu ja vaikka arpien paikkaamisessa on kansakunnalla edessä jättiläistyö, niin toisaalta lähtökohta käännökselle on kiitollinen. Meillähän on käytettävissä ylimitoitettu elinkeinoelämä ja vankka taloudellinen pohja, josta voidaan valita, mitä hylätä, mitä säilyttää ja mitä kehittää. On selvää, että mitään arvokasta ei hylätä: niukemmankin talouden puitteissa voidaan esimerkiksi yhtä rikas tai nykyistä rikkaampi institutionaalinen kulttuurielämä turvata, kun talous oikein kanavoidaan. Kaupunkien, kulttuuri- ja kauppakeskusten huomattavaa monipuolisuuden lisää ihmisen elämänpiiriin ei kukaan voine kiistää — niin kauan kuin ne eivät ole vallitsevina ja niin kauan kuin niidenkin asukkaille on turvattu runsaat mahdollisuudet elämänläheisyyden kokemiseen.
				 Luonnosteltu »uusi yhteiskunta» ei siis ole vegeta- tiivisen onnentilan tavoittelua, rousseaulaista paluuta luontoon, sillä se olisi — kenties valitettavasti — kulttuuri-ihmiselle liian vaikeaa ja tuskallista ollakseen mahdollisuuksien rajoissa. Sitä paitsi väkiluku meillä, kaikkien länsimaiden tavoin, kumoaa tällaisen mahdollisuuden. Sen sijaan esitetyn tapainen onnellinen kompromissi on vielä nykyisen suuruiselle väestölle erinomaisesti toteutettavissa: on ilmeistä, että aineellisen toimeentulon minimiraja pysyttelisi vielä varsin kaukana.
				 »Uuteen yhteiskuntaan» soveltuisivat kaikki ne myönteiset määreet, joita — osaksi kyseenalaisin perustein — on käytetty hyvinvointiyhteiskunnasta: se olisi jyrkästi päämäärästä tietoinen, tiukasti suunnitteluun ja kasvatukseen perustuva kulttuuriyhteiskunta. Kansantaloustieteilijäin panos olisi yhtä olennainen kuin nykyisin. Kukaan ei vähäksy niitä vaikeuksia, mitä koko elinkeinoelämän uudelleen organisointi aiheuttaisi; kohta kohdalta tarvittaisiin muutoksia lainsäädännössä, hallinnossa ja yhteiskunnan rakenteessa. Vaikka työllisyyskysymys onkin suunnitelman valoisa puoli — kun ulkomainen kone- ja polttoainehuolto suurelta osalta korvataan kotimaisella työvoimalla —, niin vastapainona jäisi selvitettäviksi suuria ulkopoliittisia vaikeuksia: kauppatuttavillamme arvatenkin olisi yhtä ja toista sanomista, kun yksipuolisesti pyrkisimme irrottautumaan länsimaisesta tavaranvaihdon hullunmyllystä.

				Mitä jyrkän yhteiskunnallisen muutoksen toteuttaminen yleensä edellyttää? Se edellyttää uskoa siihen, että yhteiskunnallinen elämä on ihmisaivojen hallittavissa, että se ei ole sokeaa ajautumista, ihmisen ulkopuolisen »aikakauden hengen» määräämää mystillistä kohtaloa. Se edellyttää luottamusta siihen, että kehityksen pyörä voidaan kääntää, uuteen suuntaan, sivulle päin, vaikkapa taaksepäinkin, jos vain halutaan.
				 Meillä on luonnonsuojeluväen piirissäkin mielikuvituksettomia arkalaisia, jotka aina lähtevät kulloinenkin nykytilanteen välttämättömyydestä. He eivät yllä tajuamaan, että kaikki voisi olla aivan toisin, maailma vaikka minkänäköinen, jos me sen sellaiseksi tekisimme. He ovat niitä, jotka keskittyvät yksinäisten pihamäntyjen rauhoittamiseen ja ripustavat linnunpönttöjä loppuunajettuihin hoitohongikoihin, joissa linnuilla ei ole ravintoa, suojaa eikä mitään elämisen mahdollisuuksia, joista jo yksinkertaisesti tuuli puhaltaa linnun ulos ensimmäisessä myrskyssä. Tällaista luonnonsuojelua olemme saaneet nähdä jo kylliksi, siitä on päästävä irti, ja rajusti. Nyt tarvitaan taistelumieltä, sen seikan tajuamista, että »tuottavuuden kasvun» lipunkantajista useimmat eivät varmasti tule luopumaan uskomuksistaan.
				 Heitä ei voida ylipuhua, heidät on kukistettava. Toimeenpaneva valta on saatava heiltä pois, joukkoja heillä ei paljon ole ollutkaan. Jos me liehittelemme näitä Suomi-syöjiä, kullervokuuseloita, waldeneita, pekkakuusia, leskisiä ja ilaskiviä, on peli menetetty. Ja pelin panoksena alkaa yhä sananmukaisemmin olla elämä ja kuolema.

				  aailmanparantaja, jolla on parantumaton taipumus kantaa huolta sieluista, joutuu kovin ymmälle tarkastellessaan nykyaikaisen matkailun kuvaa. Sillä monestikaan maailmassa ei pohjimmaltaan aivan niin kaunista ja hyvää asiaa ole aivan niin pahoin turmeltu.
				 Matkailun pitäisi kaikin mokomin olla kovin myönteinen ilmiö idealistinkin silmissä: se edustaa hänen rakastamalleen ihmiselle pelkkää elämän valopuolta, lomaa, vapautta, itsenäisyyttä, riemua ja juhlaa. Se lisää, avartaa, kehittää elämänkokemusta, tietoja, maailmankatsomusta, kotimaanmatkailu kansankerrosten ja ulkomaanmatkailu kansakuntien välistä yhteisymmärrystä, se on kansalaissovun ja rauhanaatteen salainen ase. Melkeinpä kaikki matkailumainosten iskulauseet pitäisi ihmisystävänkin ymmärtääkseni voida allekirjoittaa. Korkeintaan hän ei kenties ole kiinnostunut joistakin totalitaarisista Kraft durch Freude -ajatuskuvioista, siitä, kuinka kansalainen palaa matkoilta »mieli virkistyneenä työpaikalleen suorittamaan työpanostaan yhteiskunnan hyväksi». Ja myös matkailun liiketoiminnallinen puoli pitää häntä pienessä levottomuuden tilassa.
				 Pahinta kuitenkin on, että myönteiselläkin puolella todellisuuden ja teorian ikuinen ristiriita on syöverinsyvyinen. Mutta idealisti, joka ravistelee korvistaan sellaiset selitykset kuin ihmisten auttamaton perustyperyys, uskoo voivansa hyvillä neuvoilla kuroa tätä juopaa umpeen. Hän tuntee raskasta murhetta siitä, että ihmiset saavat niin säälittävän vähän irti matkoistaan ja palaavat tosiasiassa niin onnettoman samanlaisina ympyröihinsä, ja hellittää hihastaan ensin alkuun kolme kultaista ohjetta matkailijoille: matkustakaa hankalasti; matkustakaa hitaasti; menkää aina sinne minne muut eivät mene. Kun hän ryhtyy ohjeitaan perustelemaan, hän valitsee luultavasti esimerkkinsä enimmäkseen kotimaanmatkailun alalta, sillä kunnon idealistissa on usein annos vanhanaikaista isänmaallisuutta jäljellä.
				 Se yksinkertainen elämänviisaus, että kaikkien voimakkaiden elämysten ehtona on voimakas edeltävä ponnistelu, on tällä elämäntaidollisen romahduksen aikakaudella unohdettu monella alalla ja kaikkein perusteellisimmin matkailussa, tai oikeastaan käännetty suoranaiseksi vastakohdakseen: »mukavasti ja nopeasti perille». Tämähän ei ole a) edistystä, b) makuasia, vaan c) hirvittävää, rikollista ilon riistämistä ihmisiltä. Tuo onneton, sokea autoturisti, joka ajaa turistien laavavirran seassa matkailun valtaväyliä pitkin tunnetulta matkailunähtävyydeltä toiselle, näkee luontoa tienvarsinäkyminä ylinopean turruttavan filmin tavoin ja saa kosketusta ihmisiin vain bensiiniasemilla ja baareissa — ja parhaassa tapauksessa ehkä leirintäalueilla tai hotelleissa toisiin turisteihin —, hän on petetty ja säälittävä olento, jonka sosiaaliturvaa olisi ensi tilassa kohotettava.
				 On kyllä selvää, että matkailun kulta-aika on peruuttamattomasti ohitse. Kukaan ei koskaan enää kirjoita sentasoisia matkakuvauksia kuin joku I. K. Inha polkupyöräretkeilyiltään, joilla maisema kaikkine pikkupiirteineen avautui ja jokainen uusi pitäjä oli oma maailmansa, joku Donner mielikuvituksellisilta Siperian-matkoiltaan, joku Kianto poroajeluistaan ympäri tietöntä Vienan-Karjalaa. Kun me luemme toveruksista Sparresta ja Wickströmistä, jotka matkasivat Raja-Karjalan kesässä yhtämittaisesti tuhatkaksisataa kilometriä jalan sekä veneillä soutaen ja sauvoen, viimeiset metrit ryömien — yllättääkseen vankkoihin soutajankouriinsa rakkaan ystävänsä Gallén-Kallelan, joka pahaa aavistamatta maalaili tuohitorvea soittavaa paimenpoikaa Paana-järven rantatöyräällä — silloin me emme lue ainoastaan kulta-ajan kulttuurihistoriaa, vaan myös koskaan palaamattoman matkailun loistokauden historiaa. Ei siksi, ettei tällaisia ihmisiä enää syntyisi — lukemattomat vähemmän nimekkäät luonnon ja kansanrunouden harrastajat jakoivat noihin aikoihin samat vaivat ja riemut, eikä tämä ihmisaines ole kuollut —, vaan siksi, että »parantuneet kulkuyhteydet», tekniikan ja elinkeinoelämän raiskaama maailma on riistänyt matkailijan mahdollisuudet. Uudet leveäluiskaiset pikatiet, nämä »piiskansivallukset maiseman kasvoihin», ovat jo niin laajalti syrjäyttäneet vanhat maiseman mukaisesti kiemurtelevat maantiet, että polkupyöräilijä tai reppuselkäinen patikoitsija saavat olla yliluonnollisia kartanlukijoita, jos vielä löytävät ihmisen arvoisia tieyhteyksiä paikkakunnalta toiselle. Eikä ole erityisen innostavaa suunnistaa poikki erämaiden, kun joka puolen kilometrin päässä saa oikaista hyvin soritettujen metsäautoteiden yli ja kun niitä reunustavien silmänkantamattomien paperipuupinojen kiertäminen lyö laudalta jokien ja soiden ylityksen vaikeudet.
				 Mutta sittenkin: välähdyksiä idylleistä, tapauksia, jännitystä, on yhäkin siellä täällä varattuna kärsivälliselle ja vaivaa näkevälle etsijälle. Vielä saattaa yö metsäpellon tuoksuvassa heinäladossa tarjota väkevän elämyksen, hirvilauman rouskutellessa kauraa melkein seinähirsien vieressä. Vielä saattaa raikuvaääninen korppipoikue piirittää vaeltajan unohtuneen salolammen rotkolaaksossa, vielä jossakin soutaa pellavapäinen pikkupoika hänet järven yli ja vielä jossakin etäisellä vaaralla on herttaisten ihmisten talo, jossa hän kesän ainoana kaukaisena vieraana on sydämellisesti tervetullut puhekumppani: maitoa ja rieskaa pöytään, savusauna kuumaksi. Aamulla isännän soutumieheksi lähilampien haukiverkoille, sitten pari päivää hankomiehenä heinäpellolla — sitten sydänmaan poikki puronvarsia noudatellen naapurikylään ja sieltä ehkä postiauton peräkoppiin iloisen jätkäporukan vahvistukseksi, uusiin kyliin, uusiin lääneihin, miten mieleen juolahtaa. Niin, vielä voitte, taidolla ja vaivalla, saada tuntuman erääseen erityiseen, muista poikkevaan maahan ja kansaan, mutta pitäkää kiirettä matkailijat, käyttäkää kiitävät vuodet hyväksenne. Kahdenkymmenen vuoden kuluttua on yhtenäiskulttuurimme jo vienyt viimeisenkin virikkeen ainakin kotimaan- ja Euroopan-matkailun jalkojen alta. Kun elämäntapa ja elintaso ovat samat ja kehitysalueet kadonneet kuvasta, rakennustapa täysin yhtenäistynyt ja murteet hävinneet, ja kun vielä maatalous- ja teollisuusmyrkyt ovat tehneet selvän eläimistöstä, ei monikaan saa tyydytystä löytöretkeilijän mielelleen pelkästä pinnanmuodostuksen ja kasvipeitteen tarkkailusta.
				 Joka taas hukkaa lomaviikkonsa eristäytyneenä henkilöauton tukahduttavaan peltiumpioon, vailla kaikkea kosketusta ympäristömaisemaan, tuuliin ja tuoksuihin, hän on varmasti menettänyt pelin jo nyt, etsikkoaikana. Ja kaksin verroin mielettömämpi on hänen kohtalonsa, kun ajatellaan tämän kärsimyksen kustannuksia. Jos sivuutamme häviävän pienen suurrikkaiden ryhmän, niin autonomistajan on helppo laskea tuhlaavan peltikotelonsa kuoletukseen ja ylläpitoon kahden, kolmen, ehkä neljänkin kuukauden ansiot vuodessa. Jos hän käyttäisi tämän ajan jatkamalla lomaansa, ottamalla virkalomaa tai — jos hän olisi todella vapaa ihminen — aina keväisin lopputilin toimestaan, hän ehtisi vaikka konttaamalla nähdä enemmän maailmaa kuin tolkuttomasti työssään raatavana autonomistajana.
				 Mutta ei: hän antaa vallan mukavuudenhalulle, tuolle ihmisen ikuiselle ja kaikkein suurimmalle kiroukselle, joka on syypää siihen, että miljoonat ihmiset maailmassa joka vuosi kuolevat takanaan veltto, tapahtumaköyhä, mitäänsanomaton, tyhjä elämä. Mukavuudenhalun kummitus kuiskuttelee monia tekosyitä ihmisen korvaan. Reppuselkäturismi kuuluu ehkä sopivan nuorille, voimakkaille ihmisille, mutta on olemassa muitakin ikäluokkia: keski-iän sivuuttanut ihminen ei enää jaksa laukata ryteiköissä, eikä hänellä ole aikaa ja malttia odotella postiauton peruuttelua jokaikiseen karjapihaan. Eipä ei, jollei hän tietoisesti hoida itseään, pidä itseään kunnossa. Mies ja nainen viisissäkymmenissä voi olla vielä kova tunturisusi, ja vaikka hän seitsemissäkymmenissä varmaankin saa lyhentää päivätaipaleitaan, niin hän voi korvata menetyksen monin kerroin vanhan ja viisaan terävämmällä tarkkailulla, malttavaisella elämänilmiöiden havainnoimisella — kunhan ei vain vieläkään erehdy vaihtamaan taivasosaansa peltikoteloon ja hotelliin, jotka ovat samanlaisia Barcelonasta Ivaloon. Ja jollei ruumiinkunnon ylläpitäminen onnistu Tahko Pihkalan konsteilla, hiih- tolenkeillä, avantouinnilla ja työmatkojen pyöräilyllä, niin jättäkää silloin konttoripöytänne, heittäkää Herran huomaan virkakoneistonne, hallinnonhaaranne, mainostoimistonne ja tuontiagentuurinne, niitä ei kukaan peräänkuuluta, ihmisyys kaikkein vähiten; saatte tämän kurkkuakuristavan länsimaisen yhteiskuntajärjestelmän tuuletuksen tervetulleena sivutuotteena ratkaisustanne. Lyhyesti: menkää maalle, perustakaa puutarha ja poimikaa sieniä ja puolukoita.
				 Mutta vieläkin on aukko ihmisystävän perusteluissa: naimattomat nuorukaiset ja neidot, vieläpä lapsettomat nuoretparitkin soveltuvat keikkumaan reppuineen ja telttoineen Kainuun vaaralta toiselle tai kurkien joukossa pitkin Pohjanmaan iki-ihania suolakeuksia, he nauttivat varmasti köröttäessään jossakin Hyrynsalmen suunnalla matelevassa lättähatussa, isällisen junailijan hoidellessa korttisakkeja, liinapääeukkoja ja heidän suunnattomia voileipävarastojaan lempeydellä, jonka jokaisessa äänenpainossa korva lepää. Mutta entä sitten kun heillä on pari kolme rääkkyvää variksenpoikasta huollettavanaan, melkein tauottomine pöksynvaihtoineen? Ottakoot silloin esimerkkiä Mary ja Axel Gallén-Kallelasta, jotka kantoivat pikku tytärtään selässään pitkospuita myöten läpi Pudasjärven ja Taivalkosken Kuusamoon. He tosin hipoivat koettelemusten ylärajaa ja luulivat jo mustalaisakan majatalossa vaihtaneen lapsen, kun tämä oli sääskien pistoksista pöhöttynyt tuntemattomaksi, mutta kukaan ei epäile, ettei matka olisi ollut elämyksellinen ja muistoissa säilyvä. Sitä paitsi tämän kirjoittajakin voi kokemuksesta todistaa, että jo kolmivuotias lapsi on aika orava menemään metsässä, jos se on siihen harjaantunut. Ja niinä vuosina, jolloin perheessä on tätäkin nuorempaa jälkikasvua, on matkailunhaluisille aina tarjolla venematkailuloma, jonka onnistumisesta voi antaa melko varmat takeet. Löydätte varsin helposti mistä tahansa järviseuduiltamme vuokrattavaksenne pitkänsujakan, hyväkulkuisen ja hyvin tervatun savolais- tai hämäläismallisen veneen, varmistatte siihen kaksi paria lujia airoja ja vankat kiintohankaimet, eväät, kattilat, kannut, isot vaatemytyt, teltan ja keulaan isäukon polkupyörän, jolla tämä voi käydä kaupoissa rantatien päästä. Reittejä on satoja valittavina, voitte loiskutella hiljalleen Hämeenlinnasta Ruovedelle, Lammilta Orivedelle, Vaalasta Kuhmoon tai vaikkapa suurpiirteisesti Lappeenrannasta Nurmekseen ja takaisin — traktori tai kuorma-auto heittää kyllä paattinne muutamalla markalla pienten kannasten ohi. Tulette löytämään arvaamattoman monta sinisensuloista salmea ja selkää, telttarantaa, hiekkarantaa, kivirantaa ja ruohorantaa, ja toteamaan ensimmäisen viikon jälkeen kuinka soutu on liikuntamuodoista hauskin, josta kaikki lihakset tasaveroisesta nauttivat; saattueenne ui pian tiiran- ja koskelonpoikueiden lomassa yhtä sopusointuisesti, yhtenä joukosta. Ja tapaatte lukemattomia ystävällisiä rantataloja, joiden emäntä avosylin kiikuttaa lapsenne vasikoita katsomaan ja kaataa vaikka talon oman keittiön maidot kannuunne, jos meijeriauto on kerinnyt tehdä aamukierroksensa. Vielä löydätte huvilattomiakin uljaita lokkisaaria, puhtaitakin selkiä, joita jätevedet vasta lähestyvät ensi kesänä ja vielä seuraavanakin. Kiirehtikää nauttimaan Suomen suvesta, te viimeinen sukupolvi.
				 *
				 Nyt arvaan, että moni lukija on seurannut näitä rivejä kasvavalla levottomuudella. Eikö tuo miesparka käsitä, että matkailun suurin vaara on sama kuin turistiteollisuuden myyjien unelma: turistitulvan paisuminen niin että se tallaa alleen sekä luonnon että ihmiset? Mitä hän sitten sanoo, kun ensin omasta maasta miljoona ja sitten Keski-Euroopasta kymmenen miljoonaa tervettä ja reipasta nuorta ja kuntovoimistelevaa teräsvanhusta ryntää Suomen erämaihin, pimittämään tunturit, tarpomaan armeijoina viimeisiä ojittamattomia soita ja kaappaamaan kaikki Hämeen ja Savon järvien veneet retkilleen? Kuka silloin nauttii ja mistä?
				 Aivan oikein. Mutta ihmisystävä ei sittenkään osaa olla niin kovasydäminen, että hennoisi ryhtyä vaatimaan sulkuja ja kieltoja, ainakaan vielä nyt. Ne rumat pitkäkoipiset hampurilais- ja frankfurtilaistytöt, jotka vaeltavat merkillisine varsikenkineen, mahtavine satulareppuineen ja epäkäytännöllisine keittovehkeineen pitkin Oulangan kanjoneita ja Pallastunturin keroja ja kirjoittelevat hurmioituneita »wunderschön»-vuodatuksiaan autiomajojen vieraskirjat täyteen, ovat niin sydäntä liikuttavia ilmestyksiä, ettei heitä voi torjua. Vielä pitkän aikaa on ongelmat ratkaistava toisilla tavoilla kuin rajoittamalla reppuretkeilijöiden oikeuksia. Eräinä avaimina matkailupolitiikassa on hajoittamisen periaate ja se, että säilytetään aitous ja spontaanisuus, luovutaan matkailijan holhoamisesta.
				 Jos me saamme matkailijavirran hajoamaan lukemattomiksi pikku purosiksi merensaaristoon, Satakunnan vanhoihin kauniisiin kyliin, Pohjanmaan lakeuksille, Uudenmaan ja Hämeen metsäperukoiden aidolle maaseudulle, Pohjanlahden suloisiin pikku- kaupunkeihin ja kalastajakyliin, Savon järville, Itä- Kainuun vienalaisiin aarniometsiin ja Länsi-Kainuun peninkulmaisille suoaukeille, niin maamme suuri pinta-ala takaa sen, että vielä pitkään aikaan eivät matkailijat astu toistensa varpaille eikä asukkaiden oma elämä liiaksi häiriinny — ja tuntureillekin jää vielä tilaa. Lukemattomat omista hauskimmista retkeilymuistoistani liittyvät seutuihin, joita turistitiet ovat vielä täysin kiertäneet — ja joita valikoivalle »yksinäiselle sudelle» sinne tänne varmasti jääkin vuosikausiksi, ehkäpä ainaisesti. Tulee mieleen suokulman pikkutalon isäntä Turun läänin Koskella, jonka kanssa istuttiin kesäkuun iltaa nukkaisella pihanurmella silmää hivelevän nevan partaalla ja joka ihmetteli: »jaa retkeilijöitä — ikään ei oi tääl nimmottii näkyyny, mut oon mää kyl radiiost kuullu»

				 Mutta entä nämä ilonpilaajat, nämä matkailun järjestysmiehet ja kaavoittajat, nämä leirintäalueitten, kirjolohilammikkojen ja hiihtohissien puuhailijat! Ehkä teitäkin tarvitaan, mutta pysykää taivaan tähden suppeissa matkailukeskuksissanne ja jättäkää muu maa aitoudelle ja vapaudelle. Olen omalta kohdaltani viimeisten viidentoista vuoden aikana käyttänyt arviolta tuhatta eri yöpymispaikkaa eri tahoilla Suomea, mutta vain kerran elämässäni olen nukkunut leirintäalueella. Ystäväni kanssa olimme kolistelleet Kinnulan ja Pihtiputaan vastaraivattuja lohkareikkoisia metsäautoteitä polkupyörillämme ja tarponeet päiväkausia kotkanpesillä Suomenselän sydänmailla, ja päädyimme yömyöhällä nelostien varteen. Puoliksi perinpohjaisen väsymyksen takia, puoliksi pilan päiten retkahdimme leirintäalueelle, jossa autorivi kimalsi ojennuksessa ja pienoisliput lepattivat telttojen katoilla. Teltat olivat jokaikinen kuin vasta ostettuja, saumat suorassa ja vuorenvarmasti kaikki tukinarut tiptop-pingoituksessa. Oma ikivanha tuhannenviidensadan yön Sopumme, jonka kaikki kiristysnaulat olivat aikaa sitten tippuneet tien oheen ja bambukaaret kaivautuneet pois kurssistaan, lopsahteli yö tuulessa lommoisena ja virttyneenä, kun löimme koviakokeneet sukat ja saappaat vartioon oven eteen — sillä niiden kanssa ei kukaan olisi maannut samassa teltassa —ja aloitimme kuorsauksen. Jos tunsimmekin selvää ylemmyydentuntoa, niin meillä oli siihen täysi oikeus. Toisissa telttakunnissa saattoi olla vaikka minkä alan ylittämättömiä asiantuntijoita, mutta me olimme retkeilyn alalla päteviä ammattilaisia. Olisimme tienneet opastaa, kuinka vertaansa vailla on keväisinä poutaöinä, ennen sääskien tuloa, oikaista pelkkään makuupussiin sammaleiselle rinteelle laulurastaan mielikuusen katveeseen, ja kuinka myös kumoon käännetty vene ja heinälato monessa tilanteessa lyövät parhaankin teltan laudalta. Ja olisimme osanneet neuvoa, kuinka oikean retkeilijän jäljiltä ei pysähdyspaikkaan jää yhtä paperinsirua, tulitikkua tai edes painaumaa heinäkasaan, ei minkäänlaista harmia lähimmäiselle, oli tämä sitten maanomistaja tai toinen yksinäisyyden etsijä.
				 Niin, muutama viittapolku Suomen kokoisessa maassa riittää, muutama autiotuvin varustettu selkonen, yksi tai kaksi hiihtohissikuvatusten tärvelemää tunturia. Jos hiihtohissejä yhä nousee, toivon tosiretkeilijöiden ryhtyvän tositoimiin; olisin itse ensimmäinen vapaaehtoinen, mutta valitettavasti minulta puuttuu kaikki tietous räjähdysainealalta. Ja jättäkää suurimmat maisemaelämykset rauhaan, ihmisten itsensä löydettäviksi: Ristikalliot, Julmat-Ölkyt ja Korouomat eivät valitettavasti ole näytteitä lukemattomista samanlaisista, ne ovat tosiaankin vähäeleisen luontomme ainutlaatuisuuksia, jotka ovat sormin luettavissa. Matkailun järjestösihteerit ja lautakuntien viskaalit, jotka rakentavat autotien ja pysäköintiaukion jokaisen merkittävimmän nähtävyyden partaalle, aivan kuin Niagaralla, pitäisi nitistää — ei kuvaannollisessa, vaan fyysisessä katsannossa. Mihin perustuu tämä tie-, polku- ja majaintoilu? Se perustuu olettamukseen, että matkailijat, retkeilijät ja ihmiset ylipäätään ovat vätyksiä tai että heistä pitäisi ainakin vätyksiä tehdä. Miettikää te, jotka rikkiviisaissa ohjeissanne varoittelette erämaan vaaroista ja kiellätte ehdottomasti retkeilijää lähtemästä yksin selkoselle tai tunturiin, miettikää, eikö, jos pahan manauksenne joskus ihmeen kaupalla toteutuisikin, kuolema erämaassa olisi kauniimpi kuin autokolarissa tai omassa sängyssä, jossa se yhdeksän kymmenestä retkeilijästäkin joka tapauksessa tavoittaa. Kertokaa mieluummin vaikkapa Erkki Mikkolasta, geologian tutkijasta, jonka maine kolmenkymmenen vuoden takaa elää yhä pitkin koillisrajaa ja joka vaelsi kuukausimääriä Itäkairan tuolloin kymmenin peninkulmin tiettömillä taipalilla ainoana seuranaan pikkuinen reppu ja siinä kivivasara, vähäiset eväät ja mitätön rankisvaate, johon mies välillä kierähti kuusen tai tunturikoivun juurelle. Viikkojen välein hän putkahti jonkin etäisimmän yksinäistalon kentälle, osti muutaman perunan ja reikäleivän ja painui taas tietymättömiin. Toisin sanoen: säästäkää ihmiselle vielä jännityksen, vaaran ja pärjäämisen riemu!
				 *
				 Jos esitetyn kaltaisia ihmisystävän ja luonnonystävän ajatuksia koetetaan sitoa yhteen, koota jonkinlaiseksi matkailupolitiikan käyttökelpoiseksi ohjelmaksi, kohdataan eräitä vaikeuksia. Myötätuntoni on perin selvästi ollut sellaisen reiman reppuretkeilijän puolella, joka kiertää kaikki varsinaisesti turistin varalle viritetyt raharysät ja hellittää laihan lompakkonsa nyörejä vain vaatimattomiin evästäydennyksiin ja jonkin verran laiva-, auto- tai junalippuihin. Vieläpä vakaat herrat ja rouvat keski-iän paremmaila puolella haluaisin intohimoisesti liittää tähän joukkoon — ja hajoittaa sen kaikkialle ympäri maan. Mutta, jotta tässä matkailun muodossa olisi mieltä, olisi samalla pakko panna tiukasti suitset suuhun rynnistävälle nykyaikaiselle elinkeinoelämälle. Se edellyttäisi, että maaseutu pakkotoimenpitein estettäisiin muuttumasta koneistettujen suurtilojen, miljoonien kesämökkien ja lomakylien kammottavaksi sirkukseksi. Metsien käsittelyssä olisi koko valtakunnan pinta-alalla luovuttava raaka-ainetuoton maksimoinnista ja otettava tarkoin huomioon metsien nk. moninaiskäytön periaate, taattava lainsäädännöllä, että yhtä hyvin pikkutilan muutamilla metsähehtaareilla Myrskylässä ja Kokemäellä kuin metsäyhtiön sydänmailla Luopioisissa, valtionmetsissä Ranualla tai helsinkiläisprofessorin keinottelumetsäpalstoilla Kuhmossa tulisi säilymään viehätys ja jännitys, metsän tuntu vaeltajan ja ulkoilijan tarpeita silmälläpitäen. Suurin luonnonerikoisuutemme ja tulevaisuuden mahdollinen matkailuvalttimme, Pohjanmaan ja Kainuun suot, olisi kiireimmiten vapautettava hullujussien ja oja-aurojen kirouksesta, sillä emmehän voisi vakavissamme uskoa, että muutama kymmen virallisesti rauhoitettua näytesuota viitoitettuine kiertopolkuineen ja esittelylehtisineen pystyisi tuottamaan tyydytyksen koko Euroopan luonnonnälkäisille romantikoille.
				 Niin, tässäpä ongelma kansantaloudelle. Omasta puolestani olisin varmasti valmis siihen, että matkailumme olisikin suurelta osalta hyväntekeväisyyttä, kaunis lahja Euroopalle ja ihmisyydelle. Tällainen suloinen matkailureservaatti olisi todellinen »kansankoti» myös sen omille asukkaille ja roima kulutuselintason pudotus koituisi elämänilon ja elämäntaidon voitoksi kaikissa katsannoissa. Mutta idealistikin tietää, miten sitkeässä aikakauden jumalat ovat ihmismielissä. Siksi hänkin ymmärtää niitä matkailuihmisiä ja luonnonsuojelijoita, jotka vaatimuksilleen isänmaan äidinkasvojen pelastamisesta esittävät vastapainoksi voitollisen matkailutilin — dollari-, punta- ja D-markkaturistien virran. Kukaan ihmistuntija ei kuvittele, että tämä kirjoitus tai mikään vahvempikaan mahti pystyisi tekemään loppua tylsämielisestä auto- ja hotellituristin tyypistä. Ja hiven »tarkoitus pyhittää keinot» -ajattelua riittää antamaan siunauksen sille, että houkuttelemme ja lypsämme myös dollarituristia — jotta voisimme pitää maamme kauniina todelliselle matkailijalle ja itsellemme. Mutta tällä kohden tarvitaan ankaraa keskitystä ja tuhlauksen välttämistä. Tämän lajin turistin »muistojen kuvakirjaan» riittää muutama standardivertauskuva, hänelle riittää, että hän voi sanoa käyneensä Suomessa ja Lapissa ja katselleensa hotellin ikkunasta tunturimaisemaa. Hän antaa suuren arvon iänikuisille mesimarjalikööreille, lakkakiisseleille ja poronkäristyksille, mutta niitä varten hänelle ei tarvitse avata tietä ja perustaa uutta hotellia Korvatunturille tai Auttikönkäälle. Päinvastoin, hänen tinkimättömyytensä siinä, että vuoteitten, kylpyhuoneen kaakelien ja tarjoilun tason tulee olla täsmälleen samanlaisia kuin kaikissa maailman ensiluokan hotelleissa, on helpompi tyydyttää suurissa matkailukeskuksissa. Rakennettakoon siis Rukatunturille ja Kaunispäälle vaikka kokonainen hotellikaupunki, uhrattakoon Viitasaari lomakyläturismille mahdollisimman keskitetysti ja tehokkaasti, mutta jätettäköön silloin jo Pallas, Punkaharju, Saarijärvi ja muu maa rauhaan.

				Elämässä on se hyvä puoli, että kuvitelmissa — ja kirjoituksissa — voi antaa toiveille vallan. Voi vaikka lähteä olettamuksesta, että ihminen on ajatteleva olento, että hän voi toimia kauneuden hyväksi, säilyttää sen muruset siellä, missä niitä vielä on jäljellä, ja jopa palauttaa sen siellä, missä se on jo tuhottu. Mutta vähän päästä haaveilija havahtelee valveunistaan ja käsittää sitäkin kirkkaammin, että kaikki on menetetty. Todellisuudessa me tulemme täällä Suomessa lähivuosina turmelemaan maamme niin nopeasti kuin ikänä kykenemme, apinoimaan kaikkein inhottavimmalla tavalla Yhdysvaltoja, Länsi-Saksaa ja Ruotsia, luomaan jälleen uuden synkän persoonattoman teollisuusmaan monien entisten lisäksi. Eipä sentään; yhdessä suhteessa omaleimaisuus tulee säilymään: ilmastomme takaa sen, että meidän hakatut metsämme eivät verhoudu pensaikoilla kuten etelämpänä, meidän tehtaittemme muurit eivät kasva köynnöksiä eivätkä meidän järvemme ja jokemme jääkuoren alla kykene puhdistautumaan, eikä meidän rannikoitamme pyyhkiele valtamerien kaikenpuhdistava vuoroveden vaihtelu kuten muualla. Pohjoinen raiskio lyö aina laudalta eteläisen.
				 Mutta tästä ei ole matkailuvaltiksi. Ei ole tietoa siitä, kuinka monta tuhatta herkkää sielua olemme jo karkoittaneet matkailumme valheella — niitä, joille eivät edellä parhaani mukaan maalailemani vielä jäljellä olevat idyllit ole riittäneet. Itselläni on eräs tuskallinen muisto, tätä kirjoitettaessa jo yhdeksän vuoden takaa. Olin lupautunut neljän nuoren upsalalaisen luonnonihailijan oppaaksi, näyttämään heille Raja-Karjalan erämaita. Vaelsimme Ilomantsissa, Pielisjärvellä, Nurmeksessa ja Kuhmossa, löysimme jokusen aarniometsän sirusen — ja satakertaisen alan silmänkantamattomia kannokkoisia paljaaksihakkuita, kaulattujen koivujen ja haapojen kuolemanvaltakuntia, luotisuorien metsäautoteiden hyvin järjestettyjä katuverkostoja, suurten kesäsavottojen helvetillistä moottorinjylinää. Viikkoa ennen suunnitelmiaan ystäväni melkein itku kurkussa pakenivat kotiin: »ei meillä Ruotsissa ole erämaita, mutta ei siellä ole sentään tällaista». Eromme kosketti monia kieliä minussa, eikä vähiten kansallisylpeyttä, jollaista meissä taitaa vielä nykyaikanakin pilleillä itsekussakin.
				 Kuinka paljon onkaan tapahtunut sen jälkeen yhdeksän vuoden aikana . . . Ja mitä jättiläistuhoa poliitikon, talousmiehen ja insinöörin pyhä kolminaisuus saakaan aikaan seuraavina yhdeksänä vuotena. Onkin niin, että todellisuudessa ei ikinä tule kysymykseen se ongelma, jota on pelätty — että Euroopan retkeilijöiden massat tälläisivät maamme jalkoihinsa. Todellisuudessa tämä kansainvaellus tylee tyrehtymään nopeassa tahdissa, ystävä toisensa jälkeen hylkää meidät, viimeisinä kaikkein paksunahkaisimmat hotellituristit, jotka viimeksi vielä onnistuvat sikaariensa savussa suojautumaan rikkihappo- ja selluloosatehtaittemme löyhkältä. Euroopan vaellushaluiset löytöretkeilijänuoret eivät tosin tule löytämään pyhiinvaelluskohteita muualtakaan nykymaailmasta. Mutta he tulevat elämään elämänsä niin kuin eläintarhan ahma: syövät ja kiertävät kehää häkissään.

				 Luonnonsuojelun älyllinen rehellisyys
				 Kuhmalahden pitäjän suurilla takamailla Hämeen sydämessä, nuoruuteni toivemailla, missä vielä viisitoista vuotta sitten mahtavat metsät humisivat peninkulmaisen tiettömän taipaleen takana, on muuan laaja paljaaksihakkuuaukea. Se on yksi monista tässä metsäautoteiden, kannokkoraiskioiden ja vähäisten metsänpirstaleiden kuolemanmaisemassa, mutta toisin kuin muissa sen keskellä kasvaa yksinäinen mänty, vielä toistaiseksi myrskyjä uhmaten. Männyn kyljessä riippuu linnunpönttö, muistona muutaman vuoden takaa, jolloin tällä paikalla oli vielä laajahko metsikkö vanhempien aukkojen keskellä ja jolloin toivorikkaat ystäväni lähikylästä kuljettivat sinne helmipöllölle asumuksen.
				 Kaikki kunnia metsänkaatajille, jotka kunnioittivat linnunpönttöä; mutta ikinä siihen ei tietystikään myrskyjen pieksämällä aukiolla minkäänlaista asukasta tule. Sillä on kuitenkin nytkin erityinen arvonsa: se on osuvin ja loisteliain ajateltavissa oleva vertauskuva koko nykyisestä luonnonsuojeluliikkeestä. Luonnonsuojelu — linnunpönttöjen ripustelua alastomiin hoitopuistoihin, joista tuulet ovat puhaltaneet pois kaiken elämän, yksinäisiä rauhoitettuja tienvarsimäntyjä, jotka seuraavassa pikatien oikaisussa heti pakkolunastetaan ja kaadetaan. Mitättömän pienten maisemansirpaleiden pelastelua, muutaman hehtaarin »näytteitä alkuperäisestä luonnosta» — muutamaksi vuodeksi, kunnes »tuottamaton tuottavaksi» -hyökyaalto nielaisee nekin. Kaikki tämä varoen visusti järkyttämästä hyvinvointiyhteiskunnan perusteita. »Emme toki halua jarruttaa kehitystä, emme missään nimessä asetu taloudellisten vaatimusten tielle, mutta olisi suotavaa, että tarpeetonta luonnon hävittämistä ja turhaa luonnonvarojen tuhlausta pyrittäisiin mikäli mahdollista välttämään», kirjoittaa luonnonsuojelija, tämä narri ja jänishousu.
				 Tapasin hiljattain erään luonnonsuojelutyömme johtavan veteraanin, yliopistomiehen, joka lyhyen kohtaamisemme ajan käytti elämänväsymyksensä purkamiseen. Hän oli vastikään tutustunut tuoreimpaan korkeakouluopiskelijoidemme itsemurhatilastoon ja siitä joutunut tavallistakin synkempiin mietteisiin. Hän ihmetteli nuoruuttaan intomielisenä ylioppilasmaailman taistelijana, sotavuosien suunnattomia ponnistuksia tulevaisuudenuskon varassa ja sitten elämäntyötään tämän yhteiskunnan rakentamisessa — ja kaiken jälkeen tätä kylmää ja mieletöntä, tuhoon ajautuvaa nykyaikaa.
				 Kaikkia luonnonystäviä ei siis voida syyttää siitä, etteivät he tajuaisi, kuinka mahdotonta on yrittää kompromissia länsimaisen elämäntavan, tekniikan raivottaren kanssa. Mutta älyllinen ihminen ajautuu helposti johdonmukaiseen toivottomuuteen. Olen aivan turhaan yrittänyt kauhistuttaa joitakin luonnonystäviä tositarinalla eläimestä, joka vielä puolenkymmentä vuotta sitten oli yhtä oleellinen Suomenniemen asukas joka kylässä kuin pääskynen, tiainen, jänis tai ihminen konsanaan — tuulihaukasta, jonka kasvinsuojelumyrkyt hetkessä pyyhkäisivät lähes olemattomiin. Kun viime kesän melkein epätodellisen suloisilla tyynillä hellesäillä pitkästä aikaa soutelin viikkokausia vanhoilla tutuilla Hämeen suurjärvillä, selältä toiselle ja saaristosta toiseen, en kaiken vielä jäljellä olevan ihanuuden keskellä hetkeksikään päässyt kokonaan eroon painajaistunnelmasta: saaristot eivät enää eläneet. Missä olivat punapyrstöiset pienet ja sirot haukat, jotka ennen kirkuivat joka toisen saaren kärjessä ja vähän väliä kiikuttivat iloisesti myyriään mantereen peltomailta pesiinsä korkeimpien honkien latvoihin? Silloin ei ollut juolahtanut mieleenikään, ettei niiden tulevaisuus olisi turvattu: ne välittivät vähät kesähuviloiden hälinästä, tyytyivät hätätilassa vaikka kuinka pahoin hakattuun saareen tai niemensivuun ja kasvattivat viisi tai kuusi virkeää poikastaan vanhoissa variksenpesissä, joita oli mielinmäärin saatavana. Mutta ihminen pääsi 1960-lukuun, kemiallinen teollisuus harppoi jättiläisaskelin, maatalouden rationalisointi ja metsäteollisuuden laajennukset vielä pitemmin harppauksin . . . Perhoset katosivat pientareilta, teeret urpukoivikoista, jalohaukat tuupertuivat alas kalliojyrkänteiltä ja luonnonystävät saivat etsiä itselleen uuden voiman ja nopeuden vertauskuvat. Pöllöt putosivat kuolleina öisiltä tähystysoksiltaan, kelta- ja peltosirkut keräsivät kudoksiinsa kuolettavia elohopea-annoksia, kalasääskenpesät alkoivat jäädä autioiksi — eräät näistä vasta Amerikassa, toiset Euroopassa ja monet Suomessakin, niin kuin tuulihaukka; kukin vuorollaan . . .
				 Niin, viime kesän voimakkaat elämykset kykenivät sittenkin vielä kerran minua järkyttämään. Mutta monen muun lailla olen saanut havaita, kuinka šokkihoito alkaa menettää merkitystään: nykyajan turtunutta ihmistä on yhä mahdottomampaa ravistella minkäänlaisilla tehokeinoilla. Yksi ja toinen, kertoessani tuulihaukasta, vastaa väsyneesti: mitäpä yllättävää tuossa olisi, loppua kohtihan tässä tietysti mennään minkä keritään, niin luonto kuin ihmiskuntakin. Ettäkö pitäisi tehdä jotakin, tuulihaukan ja ihmisen puolesta? Voi veli hyvä, mitä voi yksi tai kaksi maailmanlaajuiselle hulluudelle — parasta kun eletään päivä kerrallaan ja koetetaan keräillä elämänilon murusia itsellemme kaikkialta mistä niitä vielä voi ehkä löytää.

				 Mutta keskellä aikaamme rehottaa aivan toisenlainenkin elämänkatsomuksen perustyyppi. On vielä vaikka kuinka paljon niitäkin ihmisiä, joita jokin merkillinen vaistomainen, lapsenomainen tulevaisuudenusko pakottaa vähättelemään kaikkia vaaroja ja katastrofeja, sulkemaan korvansa kaikilta varoituksilta ja perusteluilta. He jaksavat ehkä käsittää mahdolliseksi, että atomisota kykenisi tekemään maapallosta selvää jälkeä, mutta jos me sanomme heille, että suurteollisuus jauhaa sen tuhkaksi, heidän mielikuvituksensa tekee jo tenän.
				 He ovat niitä, jotka uskovat, että merten öljyvahingot loppuvat, kun päästään tiettyihin sopimuksiin ja kehitetään uusia torjuntamenetelmiä. He uskovat, että vesistöt puhdistuvat, kunhan puhdistuslaitokset valmistuvat. He uskovat, että ilman saastuminen loppuu, kunhan saadaan suodattimet tehtaiden piippuihin. Metsävarat kasvavat, kunhan vain metsänhoitoa tehostetaan. Ravintoketjujen myrkyttyminen loppuu siihen paikkaan, kun muutamat valmistemerkit kielletään. Ja ihmisten ahdistuksesta päästään, kun lääkäreitä ja psykiatreja ehditään kouluttaa enemmän.
				 Tämä lapsi-ihminen, optimisti, uskoo kenties todellakin vielä hirsipuuhun nostettaessa, että kaikki kääntyy hyvin päin, että hätäily on vain kiihkoilijoiden pötypuhetta. Ja kuitenkin meidän on yritettävä uudestaan ja uudestaan, väsymättä, kääntää hänen kovakalloista päätään. Sillä tämä lapsi on vaarallinen, paljon vaarallisempi kuin apaattinen pessimisti. Hän kulkee näet aina virran mukana, hän auttaa virtaa eteenpäin. Hän on sulfiittiselluloosatehtaassa työmiehenä tai insinöörinä, öljy-yhtiössä mainospäällikkönä, hän myy Bernerin ja Hankkijan hyönteismyrkkyjä ja Wihuri-yhtymän oja-auroja ja metsätraktoreita. Ja on usein siinä sivussa harras luonnonystävä.
				 *
				 Meidän on saatava ihmiset käsittämään, että kysymys ei ole valvonnasta, suojelupykälistä eikä puhdistuslaitoksista, vaan siitä, käännetäänkö kehityksen suunta vai ei. Jos öljynkulutus nousee kaksinkertaiseksi joka viides vuosi, ei merilinnuilla sen paremmin kuin kylpyrannoillakaan ole mitään tulevaisuutta, vaikka solmittaisiin millaisia sopimuksia: jo nyt ovat tahallisesti tai huolimattomuuden vuoksi aiheutetut öljyvahingot merkityksettömiä verrattuina väistämättömiin onnettomuuksiin ja inhimillisiin erehdyksiin, joiden määrä kasvaa kuljetettavan öljymäärän kasvaessa. Kaikkialla on kehitys ryöstäytynyt valvonnan ja torjunnan edelle. Kun tutkimuslaitokset ovat perusteellisten kokeiden jälkeen saaneet yhden kasvinsuojelumyrkyn myyntikieltoon, on kemianteollisuus sillä aikaa laskenut markkinoille kaksikymmentä uutta valmistetta.
				 Jos me lähdemme siitä, että jokainen ihminen tarvitsee oman auton ryntäilläkseen sillä pitkin ja poikin maata ja maailmaa, niin liikennekuolema tulee — yhtä varmasti kuin kymmenen kertaa yksi on kymmenen — napsimaan meiltä jokaiselta tuttavan, ystävän ja omaisen toisensa jälkeen, vaikka rattijuopot suljettaisiin tyrmään eliniäkseen ja vaikka armeija komennettaisiin liikennevalvontaan. Missään ei ole tapahtunut saastuneiden vesien puhdistumista; mikäli jotakin on voitu tehdä, on parhaimmillaankin kaikkialla ollut kysymys vain saastumisen hidastumisesta. Kun lehdistön vuosikautisen rummutuksen jälkeen ylletään niin suureen voimanponnistukseen, että saadaan aikaan vedenpuhdistussuunnitelma Päijänteelle, niin sen syvänteisiin jo kerääntyneiden miljoonien jätetonnien poistamista ei oteta edes puheeksi, ja parhaassakin vaihtoehdossa vastaisten teollisuusjätteiden määrä saadaan laskemaan puoleen tähänastisesta. Valitettavasti tosin tämänkin operaation kustannusten todetaan ylittävän kansakunnan voimavarat.
				 Niille, jotka muutama vuosi sitten perustivat toivonsa vesiemme pelastumisesta maan puuvarojen loppumiseen ja haaveilivat ainakin muutaman tehtaan pysäyttämisestä, talouselämä valmisti jälleen kerran yllätyksen; simsalabim, raakapuuta rupesi tehtaille solumaan hyvin joustavasti rajan takaa Itä-Karjalasta. Ei pitäisi elättää ainakaan harhaluuloa, että tekniikan mahdollisuuksilla tuhota ja turmella elämäämme olisi jonkinlaisia käytännön asettamia rajoja; ei vuorenvarmasti ole mitään syytä epäillä »taitavien barbaarien», talousmiesten ja teknikkojen ammattitaitoa. Eikä ole mitään aihetta epäillä, ettei kaikkia niitä mielettömyyksiä, joihin tuon tuostakin saamme tutustua amerikkalaisten tekniikan kuninkaiden tulevaisuudenmaalailuissa, toteutettaisi vyöryvällä vauhdilla lopulliseen katastrofiin saakka — ellei »jo riittää» -vastavallankumousta tule.
				 *
				 Minkälaisia toiveita vastavallankumouksesta on olemassa? Apaatikoista ei siihen ole, mutta entä nuoriso? Mitä puuhailee nuorten ihmisten toimeliain ja vaikutusvaltaisin — ja epäilemättä paras — osa, niin sanotut kulttuuriradikaalit niin meillä kuin muissa maissa? Se kuuluu sokeiden optimistien joukkoon, se rakentaa kulttuurielämää kaikessa rauhassa, ja kun se näkee epäkohtia, se kiivailee tieteen ja taiteen määrärahoista, runonkääntäjien palkkioista, sensuurista ja virheistä ihmissuhteiden hoidossa. Se haluaa autuuttaa myös Afrikan ja Aasian länsimaisen tekniikan siunauksella, Euroopan osalle se toivoo kaupunkimaistumista ja lisää teollisuutta, ja kaikkialla se esiintyy demokratian vankkana vartijana.
				 Voi ihmistä — ikäänkuin 1960-luvun lopulla olisi enää kysymys siitä, ollaanko natseja, demokraatteja vai kommunisteja! Kaikki he ovat samassa veneessä, kaikkia uhkaa samalla tavoin luonnottoman elämäntavan aiheuttama henkis-ruumiillinen romahdus, elämänympäristön ja elinehtojen, ilman, veden ja maaperän tuoton tuhoutuminen. Ja väestönkasvu ja urbanismi, sulloutumisilmiö, johtavat joka tapauksessa kaikkialla totalitaarisiin järjestelmiin ja yksilön arvon polkemiseen, tapahtuu se sitten sosialistisen, demokraattisen tai muunlaisen hallintojärjestelmän lähtökohtatilanteesta käsin. — Ja kuitenkin: en kirjoittaisi näitäkään rivejä, ellen itsekin ainakin pikkusormenpään osuudelta kuuluisi optimisteihin, ellen luottaisi ainakin pieneen mahdollisuuteen, että ihmiseen voi vaikuttaa. Olenpa itsekin yhdessä kulttuuriradikaalien kanssa ollut tekemässä työtä rauhanasian hyväksi, aseita ja armeijoita vastaan, koska atomisota on epätoivoinen ja lopullinen vaihtoehto, joka sulkee pois kaikki muut. Enkä ole kuunnellut järjen huomautuksia, että atomisota ainakin länsimaiselle ihmiselle olisi kivuttomin ja laupein tulevaisuuden näköaloista. 
				 *
				 Jääkööt kuitenkin kulttuuriradikaalit ja jääköön suuri yleisökin tällä kertaa. Saattaa olla tärkeämpää tarkastella iloisista optimisteista niitä, jotka pitävät itseään luonnonystävinä tai peräti luonnonsuojelun harjoittajina. Ennen kuin ajatellaan oppilaita, on opettajien pätevyys tutkittava.
				 Osalle kompromissi-luonnonystävistä on ominaista anteeksipyytelevä arkalaisen asenne, heille on elintärkeää, etteivät he vain saa kehityksen vastustajan nimeä ja arvoa. Kaikessa hiljaisuudessa tuttavien kesken hekin kuitenkin ovat mukana tuomitsemassa vesien likaamisen, metsien liikahakkuut ja koskien rakentamisen. Osa uskaltaa sanoa sanottavansa myös julkisuudessa, ainakin muutamista sellaisista turvallisista asioista, joissa talousmiehet ovat ensin ehtineet joutua jo monen muunkin hampaisiin. Mutta hyvin monien kiusallisena yhteisenä piirteenä on taloudellisen ajattelutavan ja laskutaidon puute. He eivät ymmärrä tai halua tiedostaa, että säälimättömät metsänhakkuut ja Kuusamon könkäiden kahlehtiminen eivät ole irrallisia talousmiesten ja poliitikkojen ilkeyden osoituksia. Ne kuuluvat rakennelmaan, joka ilman niitä sortuu — tähän taloudellisen kasvun, korkean kulutuselintason rakennelmaan. Ne, jotka ovat ottaneet vastatakseen nykyisentyyppisen elinkeinoelämän pyörimisestä, eivät voi hankkia kerskakulutuksen eri hyödykkeitä tyhjästä. Luonnonvarat, raaka-aineen määrä, maan ja veden tuotto, ratkaisevat yhä edelleen sen pelivaran, mikä kansakunnalla tai ihmiskunnalla on käytettävissään; työvoima, pääomanmuodostus ja muut kansantalouden rakennetekijät pysyvät toissijaisina. Nykyinen todellisuudesta irtautunut kansantaloustiedehän kyllä laskee tuottavuusarvoja jopa palveluelinkeinoille, liikenteelle ja asuinrakennustuotannolle ja saattaa päätyä sellaisiin tuloksiin, että perustuotanto on kansantaloudellisesti täysin kannattamatonta, mutta esimerkiksi tavaran kuljettelu paikasta toiseen kannattavaa. Mutta tämä mielettömyys on kuitattavissa olankohautuksella.
				 Jos me siis ostamme auton, me täällä Suomessa maksamme sen metsätaloustuotteilla — ja liikahak- kuun vallitessa jokaista autoa vastaa täysin kouraan- tuntuvasti tilkku hakkuuraiskiota jollakin taholla isänmaatamme. Ja jos me haluamme, että tehtaat valmistavat loppumattomiin erilaista konetta, laitetta ja rihkamaa kotiimme, kesämökillemme ja telttaleirillemme, silloin me tarvitsemme myös sähköä. Älyllinen rehellisyys vaatii, että emme silloin syyttele voimatalousmiehiä Kuusamo-suunnitelmista — tai mikäli luulemme atomivoimalaitosta autuaammaksi ratkaisuksi, niin luopukaamme mutisematta siitä jättiläismäärästä puutavaraa, jolla senkin hankinta maksetaan.
				 Ja jos me haluamme vapauttaa enimmät kansalai- set siitä ruumiillisesta työstä jota varten ihmisruumis on rakennettu, ja pelastaa heidät kokemasta kevään- tulon oikullisuuksia, syyssateiden synkkyyttä ja talven lohdutonta hiljaisuutta, ja saattaa heidät teatterien, jäähallien, cocktailkutsujen, autonäyttelyiden, kehittyneen hengenelämän ja niiden monien muiden kauniiden asioiden piiriin, jotka edellyttävät ihmisten keskittämistä kaupunkeihin, silloin meidän tietysti on sanottava johdonmukaiset hyvästit, ei yksin luonnolle vaan myös luonnonsuojelulle. Sillä tehokas luonnonvarojen käyttö on ainoa tie korkeaan aineelliseen elintasoon, jota kaupunkiasuminen edellyttää. Jos maaseudun punaisten mökkien »huoleton hevoseton poika» ja liinapäämummu onkin tullut toimeen pienine perunamaineen ja ruisvainiotilkkuineen, puolukkakankaineen, vattupehkoineen ja lahnakaislikkoineen, jos hän on tyydyttänyt huvittelutarpeensa kuuntelemalla kotikottaraista tai railojen ulinaa jäillä, nauttimalla juhannusruusujen tuoksusta ja ruokkimalla punatulkkujaan, niin kaupungeissa ei sydämettöminkään ihminen kestä nähdä köyhälistöä.
				 Ja mitä suuremman osan ihmisistä me siirrämme maataloudesta ja metsätöistä toissijaisiin elinkeinoihin, sitä suuremman osan perustuotannosta me joudumme maksamaan rationalisoinnin kustannuksiin. Joka kolmas tai neljäs tukki, paperipuupölli ja viljahehto menee moottorisahojen, hullujussien ja leikkuupuimurien tuontiin, ja alkutuotannon mahdollisuudet vähenevät kaiken aikaa, kun tuhkatiheä tieverkosto, voimansiirtolinjat ja teollisuuden varaamat tonttimaat nielevät suuria maapinta-aloja. Metsätöiden koneellistaminen ei merkitse ainoastaan sitä, että maaseudun rauhasta ei moottorisahojen aikakaudella enää ole matkailuvaltiksi, vaan myös sitä, että talousmetsän »moninaiskäytöstä» retkeilyn ja ulkoilun tarkoituksiin ei voi traktorien ja vinssilaitteiden jäljiltä olla mitään puhetta: kolhitut puut, murretut taimistot, syvään uurretut palstatiet, lannoitesäkit, auranviillot joka suoputamassa karkottavat kyllä lujaluontoisimmankin samoilijan. Kokonaan toinen, tämänkertaiseen aiheeseen kuulumaton asia on sitten se, onko ihminen välttämättä onnellisempi konepajassa, öljy-yhtiön konttorissa tai jättiläisviraston huoneessa n:o 789 kuin omalla pellollaan tai kotilahdellaan rysänlaskussa.
				 Emme me voi tuomita kasvinsuojelumyrkkyjä, jos emme tuomitse itse tavoitetta, korkeaa aineellista vaurautta, sitä, että elinkeinoelämän on yritettävä kaikessa puristaa luonnonvarojen tuotosta viimeinenkin pisara irti. Tai jos me ruokapöydässämme nautimme kalliita ravintoaineita, toisin sanoen sellaisia, joiden kalorituotto hehtaaria kohti on vähäinen, silloin emme totisesti voi arvostella asutushallitusta, joka parhaansa mukaan yrittää löytää soista ja metsistä lisää pinta-alaa viljelyksille. Tai ainakin meidän on sitten selkeästi ajettava syntyvyyden säännöstelyn asiaa, jotta kaltaisiemme tuhlarien ja nautiskelijoiden määrä pysyisi pienenä, muuten saamme jo hyvin äkkiä luovuttaa luonnonsuojelualueetkin tuotannollisen maankäytön piiriin.
				 *
				 Mutta jos me tarkastelemme tavallisen luonnonsuojeluintoilijan henkilökohtaisia elämäntapoja, me teemme melko järkyttäviä havaintoja.
				 Ehdittyään erinomaisesti palkatusta toimestaan kotiin suureen, kaikin mukavuuksin varustettuun asuntoonsa luonnonystävä syö vasikanpaistia päivälliseksi ja vetäytyy sitten nahkatuoliinsa — sähkölämmittäjä jalkojen juuressa retkeilyillä hankitun reumatismin takia — kirjoittamaan palopuhetta Iijoen ja Kuusamon voimalaitossuunnitelmia vastaan ja laatimaan varoittavaa artikkelia uuden öljysataman perustamisesta linturikkaan rannikon kaupunkiin. Sitten hän loikkaa autotalliinsa ja ajaa ankaraa vauhtia (polttoaineenkulutus runsaasti yli edullisimman kilometrikustannuksen) maaseudulle kesähuvilalleen, joka kylläkin, tuota, on aivan vedenrajassa, sen hän myöntää, niin kuin naapurihuvilatkin, mutta todellakin niin ihmeen tyylikkäästi ja hyvällä maulla tehty ja maisemaan sijoitettu, että se vain kaunistaa järvimaisemaa — toisin kuin totisesti tuon insinöörin tuolla vastapäisessä niemessä, todellisen raakalaisen, joka pauhaa pikakiitäjälläänkin yöt ja päivät pitkin salmia. Onhan hänellä kyllä pikamoottori itselläänkin, luonnontieteellisiä tutkimusmatkoja varten se on ollut välttämätön, mutta ei hän sentään ajele sillä ihmisten nukkuessa, eikä siinä ole niin pahaa ääntäkään, niin, loppujen lopuksi tämän merkin rauhallinen surina ei voi ketään häiritä, paremminkin se kuuluu kesään. Eikä hän totisesti pelleile vesisuksilla niin kuin insinööri, että viitsiikin iso mies, heillä eivät vesisukset taatusti ole muuta kuin nuorta polvea varten. Viheliäinen insinööri, kaikki mahdolliset tekniikan siunaukset se raastaa tänne maalaiselämän aitoutta turmelemaan, sehän se ensimmäisenä tällä järvellä sähkökiukaankin tuotti saunaansa. Hän sentään viivytteli siinä asiassa vielä viimeisenä, mutta pakkohan se oli lopulta ottaa, kun ei perheeltä saanut rauhaa — ja kyllähän se tietysti on ajan oloon ollut kätevä olemassa, kun se kerran on hankittu; vaikka kyllä täytyy sanoa, että ei siitä ihan entisajan oikeaa saunan nautintoa saa . . . Niinpä niin, täytyykin ruveta kunnostamaan moottoria, nuorisoa varten oikeastaan, että pysyisivät täällä mökillä edes jonkin päivän; eipähän hänellä itsellään ole sille enää paljon käyttöä, kun kaiken maailman nousukkaat tönöineen ovat vallanneet joka saaren ja sopen järvestä. Ja kun maidonhakumatkastakin täytyi luopua ja siirtyä kauppalan tölkkeihin: maitotalon isäntä, mokomakin ahmatti, oikea turvenuijien turvenuija, hakkasi metsänsä niin rääsyiseksi, ettei enää ilkeä käydä koko kulmakunnalla …
				 Tämä parodia on niin lievä, että se saattaa yhdessä ja toisessa tapauksessa osua melkein kohta kohdalta maaliin. Onhan meillä sellainenkin suuri luonnonystävä, joka Lapin-retkilleen vuokraa yksityislentokoneen ja huristaa sillä jollekin tunturijärvelle (kuinkahan monen yksinäisen erämaavaeltajan tunnelman turmellen?) ja noudattaa sillä taas itsensä takaisin. Tällainen ihminen on välillisesti paljon pahempi luonnonraiskaaja kuin mökinmies, joka panee raudat kanahaukan pesään ja kiskoo niintä niinipuista, mutta ei elintasollaan uhkaa aarniometsän olemassaoloa.
				 Tietysti tämä ongelmakimppu on mutkikas ja moninainen, niin kuin kaikki elämäntaidon vaikeat peruskysymykset. Vaikka me voimmekin olla varmoja siitä, että omaa autoa ja moottorivenettä ei kukaan välttämättä tarvitse, niin kaikkien elintasotuotteiden laita ei ole ilman muuta samoin. Ellei meillä ole televisiota, radiota ja monipuolista lehdistöä, emme pysy ajan hermolla emmekä myöskään tiedä, missä luonnonsuojelun sanaa kulloinkin kipeimmin tarvittaisiin. Ja näyttää helposti siltä, että ellemme seurustele tavallisten ihmisten kanssa ja noudata ainakin suurin piirtein heidän normejaan, emme voi myöskään vaikuttaa ihmisiin. Me saatamme helposti pelätä, että ihmiset eivät kuuntele meitä senkään vertaa, jos kuljemme ryysyläisinä emmekä osaa keskustella asiantuntevasti autoista, kylmäkaapeista ja ilmastointilaitteista. Sitä paitsi ihminen on heikko: mässäilevien lähimmäisten keskellä on kevyen sarjan nautinnoista luopuminen yhtä vaikeaa kuin pienen valtion yksipuolinen aseistariisunta. Tämän kirjoittajakin kompastuu uudestaan ja uudestaan johdonmukaisen asketismin linjalta. Ja kaksin verroin vaikeaa on luonnonystävän, jolta riistetään toinen toisensa jälkeen hänen elämänilon lähteensä luonnossa, olla yrittämättä hukuttaa murhettaan syömiseen ja juomiseen, mukavuuksien huumaukseen.
				 Siksi tämä luonnonsuojelun ongelma on lohdutonta kehän kiertoa. Siksi se toivonsäde, johon olen itseänikin väkisin pakottanut uskomaan, on äärimmäisen heikko. Mutta mikäli oivallus ja tieto voivat mitään vaikuttaa, niin meidän täytyy takoa mieleemme: emme voi saada luonnonpuistoa ja autoa, puhtaita vesistöjä ja kaupunkimaistumista, tulevaisuutta ja suurteollisuutta samanaikaisesti, meidän on valittava. Ja jos valitsemme luonnonsuojelun, niin se ei ole pelkkää suunpieksäntää ja toisten syyttelyä, vaan myös omakohtaista kieltäymystä. Sillä yksi on varmaa: muutosta ei tule ilman henkilökohtaista rohkeutta ja esimerkkiä, ilman päättäväistä irtisanoutumista, järjestelmän murtamista, kapinaa.
				 1967
				
                 
                 Donnerin kummitusmaailma
				 Sain rakastettavalta ystävältäni Uuden Maammekirjan.[4] Sitten rakastettava kustantajani lähetti joulupaketin, ja minulla oli niitä kaksi. Mikä sen kauniimpaa: aihepiiri, kotomaamme koko kuva, oli vannoutuneelle kotimaan-matkailijalle mahdollisimman läheinen, ja uuttera ennakkomainonta oli virittänyt minut sopivasti.
				 Makustelin ensi hätään sieltä täältä, ja minut valtasi omituinen epätodellisuuden tuntu. Olin varustautunut lukemaan Suomesta, ja tiheään toistuvat erisnimet pysyttelivätkin tutulla maaperällä, mutta tunnelmat ja huomiot olivat ventovieraita — kuin raportti Tulimaasta. Vähitellen tajusin, että minulla oli kunnia olla tekemisissä ensiluokan kirjallisen fiaskon kanssa.
				 On jonkinmoinen hyvin järkeenkäypä sääntö, että arvostelijan kannattaa kuluttaa värinauhaansa mätä- muniin vain jos ne syystä tai toisesta ovat nousseet asemaan. Malttaessani viimein syventyä Maammekirjaan vakavammin minua kiinnosti toisaalta se, kuinka näin epänäköinen kuva Suomesta on voinut syntyä, toisaalta se, mikä siinä on viehättänyt lukijoita — kuinka Otavan mainososaston löytöihin voi sisältyä arviointeja jopa »vuoden tärkeimmästä kirjasta». Vastauksena varsinkin jälkimmäiseen ongelmaan on vain yltynyt ihmettely; maailma on niin ihmeellinen, ja siitä kerron seuraavassa.
				 D:n teema näyttää jakaantuvan kolmia, hän haluaa matkakuvina ja välähdyksinä antaa kuvan suomalaisesta nykytodellisuudesta, toiseksi valottaa yhteiskunnan koneiston toimintaa ja päätöksentekoa, kolmanneksi pyrkiä vaikuttamaan näiden ohjailuun.
				 Se, millä D heti esittelyssä minut tyrmäsi, on hänen Suomensa lohduton harmaus ja ikävyys. Heti ensimmäinen laivamatkankuvaus on enteellinen: D:lle ei koskaan tapahdu mitään hauskaa, hän ei koe mitään elämyksiä, ei pienintä seikkailua, ei koskaan tapaa kauneutta maisemassa, ei koskaan yhtään yllättävää persoonallisuutta. Koettuani itse saman maan samoina vuosina paitsi hillittömän kauniina myös jännittävänä ja vaihtelevana kiinnitin ensimmäiseksi huomiota tähän ristiriitaan. Ja löysin tärkeän syyn D:n toivottomasta tutkimusmetodista. Etsiessään suomalaista todellisuutta hän joko käyttää lentolinjaa tai ajaa autollaan levein penkerein muusta maapallosta eristettyjä valtateitä ja leiriytyy Valtionhotelliin, Kaupunginhotelliin, Pohjanhoviin. Kun hän tulee Rovaniemelle, hän asettuu taas hotelli Polariin ja solmii kontakteja haastattelemalla kaupunginjohtajaa ja puoluejärjeston piirisihteeriä. Kun hän tutustuu Saimaan kanavaan, hän veljeilee pääurakoitsijan kanssa, Kaukopään tehtailla hän keksii sentään haastatella pääluottamusmiestä.
				 Omalta kohdaltani lienen matkustellut maata ristiin rastiin kymmenkunta kertaa enemmän kuin D, mutta vain kerran elämässäni olen nukkunut yön hotellissa — sitäkin enemmän pirttien penkeillä tai lattiannurkassa ja metsäkämpillä, joskus pikku matkustajakodeissa, kaikkein eniten heinäladossa ja metsässä. Rovaniemellä olen viettänyt vain yhden yön, kesäkuun viiltävässä pakkasessa teltassa rautatieaseman vieressä märässä pajukossa, jonka koko muussa Euroopassa tuntematon siivottomuus toi arktisten puliukkojen maailman voimakkaalla tavalla omakohtaiseen elämänpiiriin.
				 D on tehnyt vain haparoivia yrityksiä laajentaa skaalaansa. Hän on kerran pyörähtänyt autollaan metsäkämpällä, koettanut jonkin kerran istuskella kansankuppilassa, vieraillut varta vasten tanssilavalla. Joitakin tuoreita katkelmia hän on tavoittanutkin heti kun on poiminut peukalokyytiläisiä hetkeksi autoonsa. Mutta muuten uskollisuus kaupunginjohtaja- ja ministeritasolle on vankkumaton. Ei siis ihme, että syntyy varjomaailman vaikutelma silloin kun oma tuttava- ja ystäväpiiri koostuu tasaisesti kaikista sosiaaliryhmistä, juuri noita paria ylintä lukuun ottamatta.
				 On totta, että »kotomaamme koko kuva» on ehkä pyörinyt vain minun vaatimuksissani; D sanoo itse, että hän antaa oman kuvansa Suomesta. Hänellä on epäilemättä silloin oikeus esimerkiksi kertaheitolla sivuuttaa 60 % kansasta, olla poikkeamatta yhteenkään suomalaiseen maalaispirttiin. Ja on totta, että D voikin huoletta jättää nykytodellisuuden ja suomalaisen ihmisen monet kasvot kaunokirjallisuuden huoleksi: onhan jotakuinkin kaikilla ajateltavissa olevilla elämänpiireillä nykyisin elinvoimaiset kuvaajansa. Mutta mikä on silloin D:n idea? Hänen ministeri- ja kaupunginjohtajatasonsa on sittenkin se, joka on jokaiselle lukevalle ihmiselle kaikkein tutuin. Seuraus on järkyttävä: D polttaa tynnyreittäin bensiiniä ja hukkaa kokonaisen metsikön kaunista paperipuuta aivan turhaan. Normaali lehdenlukija ei saa yhtään lisäpiirrettä siihen, minkä hän tuntee juurta jaksaen sanomalehtien pääkirjoituksista, talouspalstoilta ja paikalliskatsauksista, sillä julkisuuden henkilöt toistavat D-paralle vain pikkupiirteitä myöten entiset tarinansa. D:n metodista johtuu, että hänen kuvansa Rovaniemestä, Outokummusta ja Imatrasta on identtinen kymmenien muiden reportaasien kanssa — niiden, joissa kunnanjohtajat/kunnansihteerit veisaavat ikuiset kertosäkeensä teollisuuden lisäämisestä ja tieyhteyksien parantamisesta ja saavat lukijan rystyset vaalenemaan tuskasta: kuinka ihminen voi olla noin toivottoman lattea. Toden totta, tämä Suomi on kyllä tylsyydessään murhaava.
Mutta sittenkin: D on kuin onkin oikeilla jäljillä kiipeillessään yhteiskunnan yläportaita. Kun päästään kyllin ylös, hänen pakinatyylinsä, joka pitkämuotoisessa esityksessä samenee täysin, pääsee parhaaseen lentoonsa ytimekkäissä henkilötutkielmissa. D on näet täysverinen henkilöpalvoja, jonka mielestä rikkaat ja mielenkiintoiset persoonallisuudet syntyvät vain yhteiskunnallisen vaikutusvallan myötä. Mutta tälläkin alueella hänen kirouksensa on jäädä hopealle, ylivertaisen Matti Kurjensaaren jälkeen.
				 Kohtalotoverin iloa koin tavatessani toisen tuskastuneeksi ilmoittautuvan lukijan Valvojan palstoilla, Yrjö Blomstedtin, joka pökertyneenä puhui D:n kirjoitusripulista. Sanomattoman ikävän lukukokemuksen lomassa tunsin itse kuitenkin välillä ihailun väreitä; en voi olla kadehtimatta, kun ihminen jaksaa käden käänteessä suoltaa yhtä pitkälti tekstiä kuin mitä itse olen kyennyt puristamaan itsestäni koko elämäni aikana. Ihailen D:ssa tätä poliitikoille ominaista kärsivällisyyttä toistaa itsestäänselvyyksiä. Hänen arkkinsa täyttyvät, ja me saamme kuulla, että »Kemi on suurempi kaupunki kuin Rovaniemi,» jossa kuitenkin — seutukaavaliitto on tämän tutkimuksissaan todennut — »on enemmän kaupan ja hallinnon piiriin kuuluvia toimintoja» — johtuisiko tämä sitten esim. läänin pääkaupungin asemasta. Ja me kuulemme, kuinka »Ruotsin yhteiskunnallinen järjestelmä muistuttaa omaamme, lait ovat hyvin samanlaiset. Mutta Ruotsilla on ollut aikaa, yritteliäisyyttä ja rauhaa. Ruotsissa on enemmän asukkaita, Ruotsi on suurempi, sillä on enemmän teollisuutta ja rahaa sekä enemmän itsetuntoa. Ruotsi on maailman kehittynein hyvinvointiyhteiskunta. Yritämme päästä perässä sen kuin mahdollisuuksiltamme pystymme. Ruotsi on ikimuistoisista ajoista lähtien ollut vapaa; me olemme eläneet vieraiden vallan alla.» Ihailen, mutta lukijana kärsin.
				 Tutkimusmetodin ohella toisena perusheikkoutena on D:n patologinen asenteellisuus. Hän ei suhtaudu yhteenkään asiaan luonnollisesti, ei edes kulttuuriin. Kuinka voi täyskasvuinen ihminen kammoksua — niin että häntä »kuvottaa» — Sibeliuksen musiikkia vain sen vuoksi että Sibeliuksesta on tehty kansallinen symboli. Ja mitä se on, että häntä kuvottaa Sibeliuksen henkinen tausta, Runeberg, suomalainen maisema ja Kalevala, mutta ei Wienin tai Pariisin kulttuuripiirien vastaava tausta? Ehkä tällä kertaa pettää minun ihmistuntemukseni, mutta en tosiaankaan ole koskaan tuntenut ketään, joka kävisi teatterissa sen vuoksi että se on hienoa. Enimmät tuttavani eivät koskaan käy teatterissa, koska se ei kiinnosta heitä, toiset harrastavat sitä, koska se ajatusten esittämistapana ja huvittelumuotona — mm. juuri ulkonaisilta, normaaliarjesta erottautumista korostavilta muodoiltaan — vastaa heidän laatuaan. Kuvitelmissaan eliitti- ja popkulttuurista D ei käsitä, että molempiin varmasti enimmäkseen suhtaudutaan luontevasti, ilman konstailuja. No, ehkäpä Taanila tällä kohden saa hänet järkiinsä.
				 Sama asenteiden infantiili kouristus ilmenee D:n toistuvissa hyökkäyksissä maatalouselinkeinoa vaastaan. Tällöin hänen perehtymättömyytensä elinkeinoelämään saa mielikuvituksellisia muotoja. Meillähän on jo runsaan vuosikymmenen verran julkisessa sanassa maataloutta kuritettu ja kuristettu, metsätaloutta hellitetty kansakunnan lempilapsena. Metsätalousneuvojia ja Keskusmetsäseura Tapion miehiä loikkii Suomen soilla enemmän kuin sammakoita, metsissä enemmän kuin oravia. Ja nyt ryhtyy D pistin tuimassa tanassa ritarilliseen puolustustaisteluun syrjityn metsätalouden puolesta suurta sortajaa maataloutta vastaan. Missä hän on ollut nämä vuodet? Hän on ollut Berliinissä, Varsovassa, Timbuktussa.
				 *
				 Donnerin suhde maatalouteen vie minut siihen, minkä rinnalla kaikki edellä kuvatut erehdykset ovat harmittomia, siihen, missä Uusi Maammekirja on vaarallisimmillaan, D :n varsinaiseen sanomaan, kantavaan ideaan. Se voidaan tiivistää valikoimattoman edistyksen julistukseksi: kaikessa, joka alalla, entinen murskaksi, uutta tilalle, mitä tahansa kunhan se on muuta — poispäin entisestä, suunnalla ei väliä. Teollisuutta, kilpailua, kaupunkeja, tuotantoa ja tavaraa määrättömiin — perinteet, maaseutu ja luonto tieltä pois. Staattinen on sana, jonka voi lausua vain sylkäisemällä. On johdonmukaista, että juuri maatalous on tällaisen ohjelman hampaissa: sen piirissä on eniten tasapainoisia, viihtyviä ihmisiä, jotka eivät muuta pyydä kuin saada olla rauhassa — mikä murhanhimoa herättävä vastus uudistushysteerikolle! D ei kainostele perusnäkökulmaansa, hän ilmoittaa suoraan, että hän ei halua onnellisia, vaan etsiviä, levottomia ihmisiä.
				 Tämä — minun näkökannaltani — totaalinen mielettömyys vetoaa selvästi myös muihin nuoriin ja keskipolven intellektuelleihin — ja minä jään äimistyneenä kysymysmerkkinä tien oheen. Mikä saa päältä nähden säyseän ja kiltin Pekka Tarkan intoutumaan lähes hurmokseen, kun D kertoo tapaamastaan nuoresta liikemiehestä, jossa tunne-elämän tyhjyys, juurettomuus ja häikäilemätön yrittäjän tehokkuus tiivistyvät, ja puhkeaa toivomaan: »kunpa yhteiskunta räjähtäisi heidän hurjien unelmiensa voimasta»? Mistä tämä katkeruuden ja tyytymättömyyden suunnaton intensiteetti? Onko nykyinen maailmamme keväineen, suvineen, päivänkakkaroineen, lempivine vaimoineen ja lämmintunnelmaisine toveri-iltoineen tosiaan niin sietämätön? Herättää huomiota, että koko D:n laajassa henkilögalleriassa ei ole yhtään viisasta vanhusta, joka istuisi portailla seurailemassa kotikottaraisia, eikä yhtään tasapainoista nuorukaista, joka ottaisi elämänsisältönsä hämähäkkien tai maasiirojen tutkimisesta — rynnistämättä ketään lähimmäistään kumoon. Ei, D:n henkilöt ovat kaikki enemmän tai vähemmän töytäileviä mielipuolia.
				 Minussa syntyy aina sellainen mielikuva, kun luen näiden Salojen, Tyyrien ja Mikkoloiden edistystä puhkuvia kirjoituksia, että heissä täytyy olla täitä tai kirppuja, kun he eivät voi hetkeäkään pysyä alallaan. Ja minua pelottaa heidän merkillinen uskonsa siihen, että tulevaisuus olisi parempi kuin nykyisyys — yhtä käsittämätön ja perustelematon kuin joidenkin toisten usko tuonpuoleiseen valtakuntaan. Sitten minut valtaa kauhu: heillä on vankka asema kaikissa viestintävälineissä, D:lle kustantaja säästelemättömillä mainosmäärärahoilla hankkii kymmenientuhansien ostajakunnan, he vaikuttavat päätöksentekoon. Kuinka käy sen 95 %:n ihmisistä, jota heidän ihannoimansa villi kilpailu ja tehokkuuden vaatimus ei haasta mihinkään, joka ei halua reuhtoa, vaan elää ja olla onnellinen, jolle jokainen elämänolojen muutos tuottaa hämmennystä tai kärsimystä? Tai niiden ihmisten, joille D:n »loputtomat samanlaiset metsät ja yhdentekevät kukkulat» ovat koko maailma ja tyhjentymätön sisältörikkauden lähde, mutta joiden tajunta ei lainkaan kykene erittelemään suurkaupunkia, joille sementti ja lasi ovat vain sementtiä ja lasia, oli se sitten Rewellin, Aallon tai Ruusuvuoren käsialaa, joissa Sarpaneva ja Armi Ratia eivät kosketa mitään kieliä? Kun heiltä riistetään heidän perunamaansa, muurainsuonsa ja mateenkutupaikkansa, he ovat henkisesti puilla paljailla. Mutta D ja hänen opetuslapsensa eivät piittaa onnesta, eivätkä siis myöskään sen vastapoolista kärsimyksestä. Mitä hirvittävää on tapahtunut meidän ajallemme? Jörn Donnerin isän Siperialaiskertomukset ovat olleet elämäni suurimpia kirjallisia elämyksiä. Mitä hirvittävää on tapahtunut hänen lastenkamarissaan? 
				 Sinä rakas Hannu Taanila, sinä kultapoju, jolle ehkä on annettu enemmän kuin noille muille jurrikoille, jatka sinä loistavasti alkanutta ristiretkeäsi autonomisten osakulttuurien rinnakkainelon puolesta[5] ja sovella näkemyksesi yhteiskunnan arkielämään, elämäntapojen alueelle. Ja kun sinä uskoakseni et ole sokea ihmisen viihtymiselle, ja kun sinun tapanasi on peräänkuuluttaa tieteellistä tutkimusta, niin ryhdy sinä viimeinkin haalimaan kokoon sitä perinpohjaista viihtyvyystutkimuksen symposiumia, joka selvittäisi, kuinka suurelle osalle väestöstä lopultakin olisi omiaan herra D:n vimmainen uljas uusi maailma, kuinka monelle pastoraali-idylli, kuinka monelle jokin muu. Minun prosenttilukuni edellä olivat kovasti intuitiivisia arvioita. Mutta nyt älä tyydy sosiologian, kulttuuri- ja aatehistorian, arvofilosofian ja antropologian miehiin, vaan lisää heihin ainakin biologit ja hermofysiologit, jotka parhaiten kyennevät mittaamaan viihtyvyyden fysiologiset kriteerit.

				 Mutta sekä tutkimustulosten valmistuttua että niitä odotellessasi ota huomioon, mitä rinnakkainelon periaate todella edellyttää. Teollistuminen ja kaupungistuminen on jo ennen D:n vaikutusta pyrkinyt suurpiirteisesti valtaamaan maat ja mannut kokonaan, vaatimaan raaka-ainealueekseen kaikki pinta-alat, tuomaan pikatien sinnekin missä sitä ehkä vastustetaan, tyrkyttämään kehitysaluetukensa väkisin sinne, missä kehitys tuottaa tuskaa. Vai oletko huomannut, että — vaikkapa — puolet meidän valtakuntamme metsäalasta, puolet jokiemme koskista olisi jätetty koskemattomiksi luonnonihailijoille, niin kauaksi aikaa kunnes intressipiirien lukumääräsuhteet ja niiden tunne-elämän intensiteettikertoimet olisi selvitetty? Herra D:n lääke ainakin on selvä: taantumus on nitistettävä, yksiselitteisesti. Tai entäpä jos me aloittaisimme siitä, onko D:n tulevaisuudenunelma ylimalkaan mahdollinen, voidaanko kulttuuria teollistumisen tiellä viedä ratkaisevasti nykyistä pitemmälle. D, joka ei hetkeksikään horjahda syvällisyyteen tai pohtivaan asenteeseen, ei häiriinny siitä, että ainakaan vielä tämänhetkisen tietämyksen mukaan se ei ole mahdollista. Aikamme todella suuret ongelmat, väestöräjähdys, jäteongelmat, ravintoketjujen myrkyttyminen, luonnonvarojen ehtyminen, jättiläismittaisen teollisuuden vaikutus ilmastoon ja sitä tietä jäätiköihin, ihmisen elämäntavan biologisen perustan luhistuminen — kaikki ne ovat toistaiseksi täysin ratkaisemattomia, kukin niistä tahollaan nostaa »edistykseltä» tien pystyyn. Nk. kohtalonkysymyksistä D malttaa syventyä ainoastaan sodan ja militarismin uhkaan, ja tekee sen, se myönnettäköön, moitteettomalla sadankomitealaisella tasolla. Mutta tuntuu jokseenkin kammottavalta, että D esiintyy pasifistina — kun atomisota toki on verrattomasti kivuttomampi katastrofin muoto kuin ne, joihin D:n tulevaisuudensuunnittelu näyttäisi johtavan. Vesistöjen saastuminen vilahtaa Maammekirjan sivuilla pari kertaa, mutta vaihtuu pian muihin asioihin, jälkiä jättämättä. D:lle ihminen on ilmassa leijuva astraalihahmo, jolla ei ole ruumista, juuria, taustaa eikä ympäristöä. Biologisesta oivalluksesta D on totaalisesti vapaa. Toivo Rautavaara, Reino Kalliola tai Tahko Pihkala eivät taatusti kuulu D:n haastateltaviin.
				 Yhtä järkyttävänä D:n ja näiden muiden helppo- heikkien kyvyttömyys johtopäätöksiin ilmenee heidän tavassaan ymmärtää oman aikansa poliittisia virtauksia, yhteiskuntia ympärillään. Nämä kaasukammiot, Vietnamit ja voimistuvat totalitaariset tendenssit kaikissa maissa — jokainen tervejärkinen maallikko jo osaa yhdistää ne väestönkasvuun ja suurkaupunkien sulloutumisilmiöön, niitä seuraavine väistämättömine lähimmäisen arvon romahduksineen, ja biologi selittää ne suoralta kädeltä noilla tunnetuilla havainnoilla ylitiheiden eläinkantojen käyttäytymisestä. Mutta D ja kumppanit, heille ei Vietnamilla ja hyvinvointiyhteiskunnan kireällä kilpailuideologialla ole mitään keskinäistä yhteyttä, he — Enzensbergeriä vain hiukan muuntaen — »ovat yhä sitä mieltä, että nämä kriisit ovat onnettomia sattumia, jotka johtuvat virheellisestä asioiden hoidosta ja ymmärryksen puutteesta: muuten rauhanomaisen, terveen ja hyvää tarkoittavan ideologian traagisia virheitä.»
				 Luulen, että minun on rauhoittuakseni sittenkin otettava oppia D:stä: haettava ihanteeni ulkomailta. Muualla maailmassa edelläkävijänuoriso karistaa minkä ehtii harteiltaan länsimaisen taloudellis-tek- nillisen mielettömyyden pakkopaitaa, läähättävän kilpailun ja hukuttavan tavaranpaljouden hullunmyllyä, tavoittelee luonnollisen elämänilon ääntä itämailta ja omista sisuksistaan. Meillä intellektuellit, nämä hyväkkäät, sen sijaan meuhaavat aineellisesta hyvinvoinnista, kaupungistumisesta, koulutuksen tehostamisesta . . . Voimme kaiken jälkeen lyödä veljenkättä D:n kanssa: yhdyn hänen mielipiteeseensä Suomesta provinssina, periferiana.

				 0-vuotias Suomi — maa, jossa ihmiset jo koulun penkillä piiskataan ja pelotellaan puolikuoliaiksi uhkailemalla nykyajan kiristyneillä vaatimuksilla, jossa koulutusyhteiskunta, kilpailuyhteiskunta vaatii yhä huimaavampaa suorituskykyä, yhä pilviä hipovampaa koulutustasoa. Yhteiskunta vaatii sitä ja vaatii tätä kansalaiseltaan — aivan kuin natsi-Saksassa — eikä suinkaan halua antaa ihmiselle; ne jotka eivät halua pingoittaa ja läähättää, vaan elää ja tulla onnellisiksi, se sysää syrjään ja polkee jalkoihinsa. Maa, jossa ihmisiltä ollaan riistämässä viimeisetkin tilaisuudet tehdä tervettä, ihmisarvon mukaista työtä omin käsin ja kourin metsissä, tuoksuvilla pelloilla ja kalarannoilla, yksilöllisissä, innostavissa pienyrityksissä — jossa heidät marssitetaan massoina suuriin tehdashalleihin ja jättiläisvirasioihin, kuin harmaat rottalaumat. Tämä paljaaksi hakattujen metsien ja pilattujen vesistöjen ahne, köyhtyvä maa — hullujussien ja caterpillarien luvattu maa, jossa suomalainen maisema, kaiken elämämme perusta, mullistetaan raiskioksi — maa, joka taisteli hirvittävän raskaat sodat ja turvasi asemansa ulkopolitiikan mestarien ohjauksessa — vain hävittääkseen rauhan aikana itseltään viihtyvyyden, elämän lämmön ja elämisen taidon — kova ja kylmä maa, jossa vain hippiet ja rappioalkoholistit tuntuvat säilyttäneen järkensä.
				 Sinä päivänsankari, sinä rakas oma maa — miksi taivaan tähden vielä varttuneella iällä riennät sokeasti apinoimaan sitä länsimaisen elämänmuodon lajia, joka perustuu mielettömään ihmiskäsitykseen? Etkö tosiaan ymmärrä, ettei ihminen ole muurahainen eikä mehiläinen — yhtä paljon kuin yhteyksiä toisiin ihmisiin hän tarvitsee yksinäisyyttä ja elämää. Etkö ymmärrä edes kavahtaa, kun väkilukusi vieläkin joka vuosi lisääntyy kolmenkymmenen tuhannen ihmisen vapisuttavalla määrällä? Johan nyt sinun vieraantuneet ja toivottomat kansalaisesi eristäytyvät peltikuoren sisään, kun heidän pitää liikkua isänmaassaan, ajavat itsemurhavauhdilla toisensa kuoliaiksi ja jättävät nämä virumaan maantielle — koska suhdetta lähimmäiseen alkaa sävyttää se tuhruinen vihamielisyys, joka jo kauan on vallinnut suurten maailmankaupunkien slummeissa ja joka on kaikille eläintieteilijöille tuttu ylitiheistä eläinkannoista. Miksi, oi miksi annat kehitykselle ja edistykselle sairaalloisen myönteisen arvovärin — riippumatta siitä, mitä ne tuovat tullessaan?
				 En mielelläni puhaltaisi tuomiopasuunaan tällaisena päivänä. Haluaisin ennemminkin muistaa, että vielä on jäljellä elämänilon saarekkeita — vielä on nuoria, jotka kaikesta huolimatta, sittenkin, ehtivät ja osaavat pitää hauskaa, vielä jossakin saa joku hankkia elatustaan pihkaisten puunrunkojen kimpussa syysraikkaassa metsässä tai lämpimän tuoksuisessa navetassa, vielä jossakin puuhailee pihallaan vanhus, joka osaa elämisen taidon. Vielä harrastetaan paljonkin hyvää ja hienoa kirjallisuutta, taidetta ja musiikkia, vielä rehottaa jossakin rantalehto, jossa laulaa kuhankeittäjä, ja vielä kohoaa jossakin ylväs tunturi ilman hiihtohissiä. Mutta en voi olla huomaamatta, että tämä kaikki on sellaista suomalaisuutta, tahi yleisinhimillisyyttä, joka väistyy, häviää, sätkyttelee kuolinkouristuksissaan. Pelkään, että seuraavia viittäkymmentä vuotta talousmiesten ja insinöörien lumoissa olevien poliitikkojen talutusnuorassa ei voi kestää kukaan.

Asepalveluksen siveellisesti löyhdyttävään vaikutukseen voidaan myös ohimennen viitata: paitsi päällystön monesti vartavasten levittämää rivouden ja rähjäisyyden henkeä näyttävät myös toveripiirien normit armeijan kaltaisissa ahdistuneissa olosuhteissa pyrkivän määräytymään tietynlaisen röyhkeän ja moraalisesti väljän tyypin mukaan.
Armeijan olemukseen kuuluvat kritiikitön kuri ja kaikissa sen muodoissa vaadittava harmaa yhdenmukaisuus, jotka sodankäynnin kannalta ovatkin kiistämättömän johdonmukaisesti välttämättömiä. Rauhanaikaisessa elämänmenossa tällainen kasvatus on kuitenkin järkyttävän paljon enemmän kielteinen yhteiskuntaa hedelmöittävien persoonallisten erikoispiirteitten hävittäjänä kuin myönteinen sosiaaliseen kenttään sopeuttajana.
Sotilaskoulutuksen tavoitteista on sokean kurinalaisen esimiehen tottelemisen periaate hirvittävimpiä. Tähän järjestelmään sisältyvä kohtalonomainen kaameus tulee selväksi, kun huomataan, että sodan syttymiseen ja mahdollisesti ihmiskunnan tuhoon tarvittaisiin vain yhden korkeassa asemassa olevan – kenties mielenhäiriöön joutuneen – henkilön määräys, jos järjestelmä todella toimisi rakoilematta. Painajaisuniin saakka järkyttää jokaista lukijaa saksalaisia keskitysleirejä kuvaava dokumentti
Auschwitzin komendantti, jonka kirjoittaja, miljoonia ihmisiä kaasukammioissa ja polttorovioilla surmauttanut keskitysleirin päällikkö, paljastuu mitä kunnollisimmaksi, joskin pikkusieluiseksi kelpo virkamieheksi, joka rakasti hellästi lapsiaan ja luontoa. Hän ei ollut kuvitelmiemme mukainen abnormi sadisti enempää kuin lukemattomat muutkaan keskitysleirien virkailijat, murhattavia ihmisiä eri maissa kodeistaan raastavat sotilaat tahi heitä suljetuissa tavaravaunuissa halki Euroopan tunnollisesti kuljettavat rautatieläiset. Nämä kaikki vain seurasivat uskollisesti esimiestensä käskyjä ja jättivät vastuun näille.
5. Sittenkin kaikkein pelottavimpana ilmenee asepalveluksen hävittävä luonne siinä, että psykologisesti pirullisen oikeaan osuneessa ikävaiheessa murskataan – sekä tahallisesti että tahattomasti, välittömästi ja välillisesti, päällystön kurinpidolla ja toverihengellä, kaikin mahdollisin menetelmin, lyhyesti sanottuna koko armeijan hengenpaineella – kansan miespuolisesta osasta kalkki se, mitä voitaisiin kuvata sanoilla herkkyys, pehmeys, hellyys, säälintunto, hyvänsuopuus. Lauseparteen ”armeijassa tehdään miehiä” kätkeytyy eräs kansakuntamme ja ihmiskunnan suurimpia onnettomuuksia – synnyttämällä ja kannustamalla valtaosassa sosiaalista elämäntyötään aloittavia miehiä sydämettömyyttä, kovuutta, karskiutta, ”miehekkyyttä”, yleinen asevelvollisuus on ratkaisevasti hidastanut ihmiskunnan kehittymistä kohti eettisempää tajuamista. Tämä merkitsee lohdutonta kehänkiertoa: ”maanpuolustuksella” on toisin sanoen varmistettu, että puolustus on jatkuvasti näyttänyt tarpeelliselta. Mutta lisäksi uskomme yleisen asevelvollisuuden osalle tulevan huomattavan osan siitä rauhanaikaisenkin elämän myrkyttämisestä, joka ilmenee siinä, että teknillisen kehityksen siunaus on mennyt ihmisiltä pääosaksi hukkaan: meillä niin kuin monessa muussakin maassa vallitsee elämässä monin verroin suurempi kovuus ja armottomuus ja ihmisten keskeisissä suhteissa suurempi kireys ja kilpailuhenki kuin olisi tarpeellista. Tekniikan ansiosta meillä täällä pohjoisessakin olisi mahdollisuus jo leppoisaan, humaaniseen elämään – sellaiset valhetotuudet kuin ”elämä on taistelua”, ”polje tai sinut poIjetaan”, ”täällä ei pärjätä kyynärpäitä käyttämättä”, joutuisivat naurunalaisiksi, ellei niistä varta vasten tehtäisi normeja kokonaisella järjestelmällä, jonka kulmakivenä on nuorten ihmisten luontaista hyvyyttä ratkaisevasti karsiva yleinen asevelvollisuus.
Joskus lohduttaudutaan ja väheksytään asepalvelusajan vaikutteiden voimakkuutta. Tosiasiassa kaiken edellä sanotun järkyttävyyttä kuitenkin korostaa se, että armeijan persoonallisuutta muovaava vaikutus tosiaan on niin voimakas. Sen, jolla ei ole omakohtaista kokemusta, on ehkä vaikea käsittää, kuinka kova todella on henkinen paine niinkin pitkän ajan kuin meidän nykyisen palvelusaikamme kestävässä jotakuinkin täydellisessä eristyneisyydessä entisestä elämästä ja normaaleista elämänarvoista, aivan toisenlaisen arvojärjestelmän piirissä. Ne meistä, jotka ovat tämän nähneet, voivat samalla vakuuttaa, että kokemuksesta on maksettava liian kalliisti.
6. Yleisen asevelvollisuuden järjestelmä merkitsee sodan aikana sitä, että surmaamisen perusteena ei ole mitään muuta kuin ihmisen kansallisuus. Kun tähän saakka valtaosa miehistä sotaa käyvissä maissa on alentunut kompromissiin ja noudattanut liikekannallepanokutsua, on luotiemme kohteena ollut naapurikansa kokonaisuudessaan. Tällainen surmaaminen, jolloin sotilas saattaa erotuksetta joutua surmaamaan parhaan ystävänsä, aatetoverinsa ja hengenheimolaisensa vain tämän kansallisuuden takia, on hirveässä perusteettomuudessaan ihmiskunnan järkyttävimpiä aikaansaannoksia: Kaikki harkitut murhat – puhumatta tapoista, joissa tekijällä on ainakin jonkinlainen henkilökohtainen peruste teolleen, ovat tavallaan moraalisessa katsannossa vähemmän tuomittavia. Tarvinneeko meidän enää masentaa lukijaa muistuttamalla vääntyneiden normiemme suhteesta näihin eri murhatapoihin, elinkautistuomioista ja sankariristeistä? – Näin ajatellen sota yleisen asevelvoIlisuuden vallitessa on vielä suurempi paha kuin ihmisen surmaaminen sinänsä.
Jokaisen itseään kunnioittavan ja vastuunsa tuntevan miehen on kutsuntamääräyksen saapuessa punnittava, kannattaako tyytyä hetkellisesti helpoimpaan ratkaisuun, kulkea virran mukana. Yhteiskuntamme on ymmärtänyt omaksi parhaakseen turvata myös toisenlaisen tien lain puitteissa. Lainsäädäntömme tarjoaa mahdollisuuden täyttää asevelvollisuuus aseettomana. On hyvä huomata, että asepalveluksesta kieltäytyminen on tavallaan tärkeämpää rauhan kuin sodan aikana: kun sota on puhjennut, on jo tapahtunut täydellinen katastrofi, jonka pyörteisiin meidän toimintamme niin tai näin joka tapauksessa hukkuu. Jos sen sijaan voimme aavistuksenkin verran edesauttaa sodan ennaltaehkäisyä – siihenhän koko huomio on keskitettävä, olemme suorittaneet osuutemme ihmiskunnan tämän hetken tärkeimmän tavoitteen hyväksi.
 Elämän pelastamiseksi välttämätön rauhantyö, pasifismi, jonka perusteita tässä kirjasessa on esitelty, tiivistyy vaatimukseen asepalveluksesta kieltäytymisestä. Tässä on rauhanasian ydin ensinnäkin siksi, että asevelvollisuus ja armeijat ovat viimeinen ja tärkein rengas siinä tekijäketjussa, joka johtaa tuhoon, ja toiseksi siksi, että siihen sisältyy eniten toivoa: tämä asia on nuorten käsissä, nuorten, jotka ovat rohkeampia ja ennakkoluulottomampia kuin heidän vanhempansa ja ennen kaikkea vapaita näiden raskaista henkisistä rasitteista, jotka vielä tällä hetkellä sitovat heitä ihmisen itsetuhovietin valtaan. Nuorison asevelvollisuuslakkoon on suuri rauhanfilosofi Albert Einsteinkin kiinnittänyt suurimmat toiveensa. On ihmeellistä ajatella, kuinka helppo itse asiassa ratkaisu voisi olla: ei luultavasti tarvittaisi muuta kuin että pääosa yhdestä nuorten miesten ikäluokasta jossakin länsimaassa ei ottaisi vastaan asetta – samoin kuin, jo monet harkitsevimmat yksilöt ovat tehneet. Viranomaiset olisivat voimattomia monet heistäkin epäilemättä silloin tajuaisivat, että nuorison ratkaisu merkitsee heidänkin parastaan -, ja luultavasti tämä esimerkki leviäisi aaltona eri maihin. Päästäisiin hetkessä ihmiskunnan unelmaan, samaan, jota Yhdistyneitten Kansakuntien valtava koneisto ja loputtomat aseistariisuntaneuvottelut vain vitkaan lähenevät.
Tämä kaikki kuulostanee liian helpolta ja huokealta. Vaikka vaikeimmilta näyttävät ratkaisut usein ovatkin yksinkertaisempia, emme silti kadota todellisuustajuamme. Ymmärrämme, ettei tapahtumien vyöry lähde liikkeelle heti tällä hetkellä – tämän kirjasen vaikutuksesta! Mutta kovin kauaksi aikaa emme voi näitä näköaloja leimata haaveeksi ja utopiaksi, sillä siten kaivamme omaa joukkohautaamme: jos suursota pääsee leimahtamaan, maailmaan ei jää pasifisteja eikä maanpuolustajia.
Olemme tyytyväisiä, jos aluksi yksikin nuorukainen tämän kirjasen vaikutuksesta saa rohkeutta ryhtyä aktiiviseen toimintaan pasifismin puolesta. Ja uskomme, että nekin, jotka pitkän asepalvelusajan opettelevat ampumaan tuntematonta ihmistä vatsaan, voivat katsella ympärilleen toisin silmin ja selviytyä henkisesti vähemmän vaurioituneina takaisin yhteiskuntaan, kun hekin ovat ennakolta tutustuneet eri näkökantoihin.
 Tiedämme, että merkitsee epähienotunteista epäluottamuslausetta vanhemmalle polvelle, kun tällä tavoin käännytään sen ohi suoraan nuorison puoleen: onhan tässä kirjasessa esitelty paljon perusteluja, joiden pitäisi vakuuttaa vanhemmat niin kuin nuoretkin. Samalla olemme kuitenkin todenneet vanhemman polven auttamattoman henkisen joustamattomuuden, ja sen vuoksi olemme päätyneet tähän vetoomukseenkin. On kysymys niin vakavista asioista, että hyvät tavat ja hienotunteisuus voidaan sivuuttaa.
Ennen kaikkea: toivomme nuorten lukijain ymmärtävän, että sodat ja tuho eivät sittenkään viime kädessä riipu muutamista valtiomiehistä, vaan meistä jokaisesta: sotasyyllinen on jokainen nuorukainen, joka taipuu auttamaan sotaa ja sen valmisteluja. Tähän synkkään vastuuseen verrattuna emme varmastikaan liioittele aseettomaan palvelukseen ryhtymisen vaikeutta: loppujen lopuksi useimmissa omais- ja ystäväpiireissä tämän askeleen ottaja ennen pitkää hyväksytään; ihmisten suvaitsemattomuutta helposti liiaksikin pelätään. Eikä meidän tarvitse luulla, että tunnustautumalla pasifisteiksi heitämme kokonaan hyvästit entiselle normaalille elämälle. Eivät suomalaiset rauhanystävätkään ole mitään ”ammattipasifisteja”, vaan erilaisia ammatteja edustavia ja hyvinkin tavallista elämää viettäviä ihmisiä, joiden mieli ajoittain on vankasti kiintynyt paljon pienempiin ja arkisempiin ongelmiin kuin ihmiskunnan asiaan. Jos uhraamme kolme lisäkuukautta (laskien ylioppilaille lankeavaksi aseellisen palveluksen ajaksi vallitsevan käytännön mukaan 11 kuukautta) elämästämme aseettomassa palveluksessa ja sen jälkeen muutaman tunnin kuukaudessa pasifistisen oivalluksen levittämiselle, ei tämä horjuta liiaksi normaalia elämänmenoamme!

 On ilmeistä, että keskuudessamme liikkuu muutamia rakenteellisia psykopaatteja ja mielisairaita, joita vastaan rauhaa rakastava ihminen voi joutua itseään väkivallalla suojelemaan. Mutta kansojen välinen ”hätävarjelutilanne” ei suinkaan synny samanlaisen luonnonoikun ansiosta: sen takana on pitkä kehitysketju ja juuri yhtä normaaleja ihmisiä kuin me. Ja ennen kaikkea: nyrkki ja vieläpä puukko ja taskuasekin ovat ihmiskunnalle paljon vaarattomampia kuin kranaatti ja lentopommi. Kuinka perin epäonnistunut esitetty vertaus on, käy selville myös kirjasemme viimeisestä luvusta.
Yhtä yleistä on kuulla kysyttävän: ”Jos joku hyökkää vaimosi tai lapsiesi kimppuun, käythän toki heitä puolustamaan?” On helppo todeta, ettei esimerkillä ole mitään tekemistä kansainvälisen sotatilanteen kanssa: emmehän ainakaan lähde pommittamaan ja rankaisemaan pahantekijän vaimoa ja lapsia – kuten sodassa menetellään!
Eräitä yleisiä sotilaspoliittisia vastaväitteitä olemme jo tarkastelleet muun muassa luvussa Kansallisesti itsekkäät perusteet (s. 37). On selvää, että tällaisen kirjasen puitteissa ei voida puuttua kaikkiin yksityiskohtiin, jotka liittyvät kysymykseen aseistariisunnasta. Mutta uskallamme väittää, ettei enää ole olemassa ainoaakaan inhimillistä ongelmaa eikä kansallista tai kansainvälistä tilannetta, joka tekisi Suomessakaan armeijan säilyttämisen tarpeelliseksi.
 Kuten olemme jo todenneet, edellyttää varustelun ja yleisen asevelvollisuuden lopettaminen edes yhdessä valtiossa, että riittävän monet yksilöt ovat näiden toimenpiteiden takana. Pasifismin on muututtava ”yleiseksi mielipiteeksi” ja yleiseksi elämänasenteeksi ennen kuin jokin kansa kokonaisuutena kykenee toimimaan rauhaa rakentavasti. Tästä syystä tarkastelemmekin seuraavassa ensin kysymystä, mitä suomalainen yksilönä voi tehdä rauhanasian hyväksi, ennen kuin esitämme käytännöllisiä ehdotuksia siitä, mitä Suomi pasifistisena kansana voisi tehdä yleisten kansainvälisten suhteiden parantamiseksi ja oman turvallisuutensa hyväksi.
Mitä suomalainen yksilö voi tehdä rauhan hyväksi?
Ensimmäinen tehtävämme vastuuntuntoisina (maailman) kansalaisina on yrittää ennakkoluulottomasti ja vilpittömästi etsiä vastausta kysymykseen: ovatko aseet ja armeijat vai niistä luopuminen parempi keino suojella niitä etuja ja arvoja, jotka meistä tuntuvat elintärkeiltä?
Toiseksi meidän on selvitettävä itsellemme, ovatko ne edut ja arvot, joita arvelemme voitavan parhaiten suojella asein ja pommisuojin, elämää tärkeämmät, elämää, jonka tuhoutuminen on varmaa, jos joudumme joskus aseitamme käyttämään.
Jos tarkastelussamme päädymme tulokseen, että aseet, pommisuojat ja armeija eivät kykene suojaamaan meidän etujamme eivätkä keskeisiä elämänarvojamme tai että elämän säilyttäminen sen kaikkien muotojen kustannuksellakin on keskeisin arvomme, silloin meidän on vielä ratkaistava seuraava ongelma.
Miten minun ajatus- ja tunnetottumukseni, ennakkoluuloni, uskomukseni, mielipiteeni ja koko jokapäiväinen toimintani edistää sodan syttymistä? Juuri tätä itsetutkistelua varten toivomme kirjasellamme antavamme lukijalle johtolankoja.
Vasta tämän jälkeen ”päästyämme selville vesille” voimme ryhtyä toimimaan rauhan hyväksi. Mitä tämä toiminta sitten sisältää?
Me voimme – teoissamme, sanoissamme ja asenteissamme – pidättäytyä sotamielialan, kansallisen itsekkyyden ja aseiden tukemisesta.
 Me voimme harjoittamalla kansainvälistä kanssakäymistä edistää eri kansallisuuksien yhteisymmärrystä. Jokainen kansainvälinen kongressi, jokainen kulttuurivaihtosuhde, vieläpä jokainen turistimatkakin, jolta matkailija palaa myötämielisenä tapaamiaan ihmisiä kohtaan, ovat pasifistista toimintaa. Menetelmänä maailmanrauhan pelastamiseksi tämä on kuitenkin hidas ja tuskin yksinään riittävä.
Me voimme keskusteluin, kirjoituksin ja teoin levittää pasifismin oivallusta läheisempään ja kaukaisempaan ympäristöömme.
Me voimme, jos olemme asepalveluikäisiä nuorukaisia, suorittaa asevelvollisuuteemme aseettomina.
Vain toimien voimme omalta osaltamme tukea omaistemme, kansamme ja maailmamme pelastamista Hiljaisesta pasifistista, joka vain omassa päässään hautoo vaikkapa kuinka viisaita ja oikeita ajatuksia, on valitettavan vähän hyötyä ihmiskunnalle.
Mitä Suomi pasifistisena valtiona voisi tehdä maailmanrauhan ja oman turvallisuutensa hyväksi?
On varsin yleinen käsitys, että Suomi on maailman rauhanongelman kannalta merkityksetön ja syrjäinen maa. Jopa rauhanjärjestöissämme on tällä katsomuksella jalansijaa – nekin suurelta osalta ovat keskittäneet toimintansa julkilausumien antamiseen meistä katsoen hyvin etäisistä asioista.
On kuitenkin niin, että suomalaisen pasifistin on jokseenkin hedelmätöntä arvostella toisten valtioiden menettelyä ja ratkaisuja – meidän mahdollisuutemme vaikuttaa suoraan niiden aseistariisuntaan kansainvälisten konferenssien, julistusten tai yksityisten henkilösuhteiden avulla ovat tosiaankin, häviävän pienet. Jo käytännöllisistä syistä on aiheellista kiinnittää päähuomio omiin asioihimme.
Kansallisen itsepetoksen sanelema meillä hyvin yleinen vakaumus on se, että erityisesti pieninä valtioilla ei ole varaa vaarantaa olemassaoloaan luopumalla kansallisen armeijan antamasta suhteellisesta turvallisuudesta – näyttäkööt isot esimerkkiä! Juuri tässä on kuitenkin ratkaiseva erehdys: kuten jälleen muun muassa Albert Einstein, on oivaltanut, on päinvastoin juuri pikkuvaltioille luonnostaan lankeava osa on olla aseistariisunnan edelläkävijöinä. Onhan näet psykologisesti katsoen suurvalloille paljon suurempi houkutus pitää kiinniasevoimista, jotka niille merkitsevät – tai ainakin ennen ovat merkinneet – mahdollisuutta todella merkittävään maailmanmahtiin. ”On toivoa, että pienillä valtioilla on johtoasema maailman vapauttamisessa militatarismin ikeestä – luopumatta omasta rajoittamattomasta itsemääräämisoikeudestaan”, kirjoittaa Einstein.
Jos Suomi ensimmäisenä länsimaisena valtiona luopuisi varustautumisesta ja kansallisesta armeijasta, olisi tässä sekä ainoa että loistava mahdollisuutemme esimerkillämme vaikuttaa kansainväliseen tilanteeseen. Mutta toimenpide olisi suoritettava viisaasti ja ”ottamalla siitä irti” kaikki saavutettavissa oleva hyöty halveksimatta nyt tietoista kansallista itsekkyyttäkäan, koska se tällä kertaa täysin samastuisi koko ihmiskunnan etuun.
Ensinnäkin olisi rumpua lyöden, kaikkia kansainvälisiä tiedotuskanavia, diplomaattista tietä ja kansainvälisten järjestöjen koneistoa hyväksi käyttäen tehtävä mahdollisimman tunnetuiksi sekä ratkaisumme sinänsä että sen perustelut: miksei armeija enää kykene suojelemaan kansan itsenäisyyttä ja turvallisuutta.
Toiseksi voitaisiin osa vapautuvista puolustusmäärärahoista asettaa käytettäväksi esimerkiksi ”rauhanrahastona” kansainvälisten kriisitilanteiden välityskustannuksia varten, joko YK:n puitteissa tai sen ulkopuolella ”yksityisenä yrityksenä”.
Kolmanneksi voitaisiin vapautuvia puolustusmäärärahoja käyttää kansainvälisinä palkintoina, joko kulttuuritarkoituksiin tai – ajatellen asian propaganda-arvoa kansojen
laajoissa yleisöpiireissä – esim. tunnustuspalkintoihin hyvin suoritetusta työstä mitä erilaisimmilla myönteisillä inhimillisillä aloilla, vaikkapa eteville käsityöläisille, esimerkillisille maanviljelijöille jne. Kun pienen Suomenkin puolustusbudjetti edustaa suunnattomia summia, voitaisiin helposti luoda kaikkein maineikkain, Nobel-palkinnot ja muuta laudalta lyövä kansainvälinen palkintojärjestelmä, kunhan se jälleen tehtäisiin mahdollisimman taitavasti ja tehokkaasti tunnetuksi kaikkialla maailmassa ja myös siroteltaisiin suurpalkintoja joka taholle maanpiiriä.
Neljänneksi voisi olla viisasta tarjota YK:n käyttöön Suezin-komppanian tapaan vapaaehtoisista värvättyä poliisiosastoa, jonka aseistuksen ja kustannukset Suomi maksaisi. YK:n poliisiarmeijalle voitaisiin parhaiten siirtää muukin käyttökelpoinen osa armeijamme aseistuksesta – sen sijaan että ”ne sulatettaisiin uudelleen ja niistä taottaisiin auroja, patoja ja kattiloita”, minkä moni luulee ”haihattelevan pasifistin” ainoaksi toiveeksi. Poliisiarmeijan ajatus olisi erittäin tärkeä ja onnistunut ratkaisu myös osana siinä ”korvikeohjelmassa”, jota mm. Bertrand Russell tähdentää ja joka aina on otettava huomioon reaalisessa pasifistisessa ohjelmassa: on järjestettävä kansallisten armeijoiden sijalle vaarattomampia
miehekästä mieltä sitovia, jännityksen ja seikkailun tarvetta tyydyttäviä korvikkeita. Onhan näet kiistatonta, että sotilaselämässä on paljon useimpia miehiä kiehtovaakin ja heidän tarpeitaan tyydyttävää. Kun YK:n poliisiarmeija huolehtisi huimapäisimmistä nuorukaisistamme ja innokkaimmista ja etevimmistä upseereistamme, selvittäisiin kysymyksestä loppuosaltaan luultavasti jo edistämällä vain entisestäänkin tilaisuuksia urheiluun, erämaaretkeilyyn, matkailuun tms.
Kaikki tämä toteutettuna aivan ilmeisesti hankkisi maallemme sellaisen kansainvälisen maineen ja suosion, että viimeinenkin pelko jonkin suurvallan suorittamasta jonkinlaisesta ”kidnappauksesta” suursodan ulkopuolella voitaisiin hyljätä: minkään maan ei kannattaisi kärsiä niin musertavaa iskua rauhanaikaisessa propagandakilpailussa kuin tämän suosikin loukkaaminen merkitsisi. Suursodan puhjettua nämä propagandalaskelmat tietysti menettäisivät merkityksensä, mutta silloin armeijamme joka tapauksessa olisi merkityksetön ja mieletön.
Muuan seikka, jonka ansiosta juuri Suomi kenties olisi erityisen sopiva aseistariisunnan aloitteentekijäksi, on talvisotamme: kun sen maine antaa pontta ja taustaa toimenpiteellemme, ei ”tavallinen mies” – jonka kannanotot kaikissa maissa saattavat olla varsin naiiveja ja sovinnaisia – pääsisi epäilemään meitä ”raukkamaisuudesta”.
Lopuksi on otettava puheeksi diplomaattiset sopimuksemme Neuvostoliiton kanssa, jotka velvoittavat meitä ylläpitämään tietynsuuruista armeijaa – tähänhän maanpuolustusajatukseen piintyneet herkästi muistavat vedota. Tiedämmehän kuitenkin, että kaikissa kansainvälisissä sopimuksissa ovat neuvottelut ja muutokset mahdollisia. Onko todennäköistä, että Neuvostoliitto, joka hiljattain on lähettänyt myös Suomen hallitukselle yleismaailmallisen aseistariisunnan tukemiseen kehottavan nootin, asettuisi poikkiteloin hahmoteltuja suunnitelmia vastaan? Voidaanhan myös päätellä, että ne eivät merkitsisi vain meille, vaan myös Neuvostoliitolle suurta propagandavoittoa, koska tavallinen ihminen kaukaisissa maissa – edes tuntematta meidän nykyistä liittolaissuhdettamme – varmasti tulkitsisi ratkaisumme myös luottamuksen osoitukseksi entistä vihollistamme kohtaan.
Tiedämme, että moni lukija hylkää tässä luvussa esitetyt ajatukset ”mahdottomina”. Mitähän jos hän koettaisi lukea kaiken vielä uudelleen ja todella syventyä hetkeksi kysymykseen. Mitä typerää ja haihattelevaa hän todella esityksestämme löytää? Kuinka suurelta osalta hänen epäilyksensä johtuvat siitä, että hahmotellut suunnitelmat jyrkästi eroavat
tähänastisista kansainvälisen diplomatian kaavamaisista ja ahtaista pelisäännöistä? Tätäkään jyrkkyyttä ei kuitenkaan pidä yliarvioida – olihan Suezin kriisin selvitys ja meidän osuutemme siihen jo toteutunut ensi askel samaan suuntaan. Uskomme, että esimerkkimme merkitsisivät rohkeaa, nykyaikaista ja ennakkoluulotonta todellista ulkopolitiikkaa.
Tehkäämme kokeeksi olettamus, ettei synny tilannetta, jossa meidän maamme armeija voisi merkitä pienintäkään maailmanrauhaa vaarantavaa ärsytystä, tahi että sen purkamisella emme pystyisi vähääkään vaikuttamaan kansainvälisen jännityksen vähenemiseen. Voisimmeko me tällöin sietää armeijan turhana ”ylellisyytenä”, jonka ainoana haittapuolena, olisivat puolustusmenoista koituvat kylläkin tavattomat kansantaloudelliset tappiot? Tai voisimmeko usein kuultujen mietteiden mukaisesti katsoa, että näiden vastapainoksi rauhanaikaisella asevelvollisuudella olisi myönteistäkin annettavaa kasvatustyön alalla?
Tällä kohden vastauksemme on kaikkein jyrkimmin kielteinen. Haluammepa väittää, että rauhanaikainen asevelvollisuus on väkivaltaan turvaavan maailmankatsomuksen ilmentymistä tavallaan kaikkein inhottavin – se ei ainoastaan ole sinänsä sotaa lietsovista tekijöistä ensi sijalla,
vaan turmelee ja jatkuvasti ja joka hetki rauhanaikaistakin elämänkulkua monella tavalla.
Aloitamme tarkastelumme – joka jälleen tarkoittaa nimenomaan kotimaisia olosuhteita ja perustuu varsin tuoreisiin kokemuksiin asepalveluksesta – vähäisemmistä epäkohdista ja siirrymme yhä vakavampiin onnettomuuksiin.
1. Suoranaisesti yhteiskuntaa vahingoittava on asepalveluksen henkisesti lamauttava ja kaikinpuolisesti veltostava vaikutus, joka on suuresti riippuvainen koulutuksen kulusta ja siten eniten yksilöllisten vaihteluitten alainen. Luultavasti kuitenkin asepalvelusta seuraavan ”tointumisajan” veltostumisen ja työnhalun vähenemisen aiheuttama yhteiskunnallinen tappio kuittaa ne vähät vaikutukset, jotka ainakin yksityistapauksissa voidaan merkitä asepalveluksen ansiotilille, kuten ruumiinkunnon kohentumisen, ”mammanpoikatyypin” vapautumisen epäterveistä perhesiteistä, jonkinlaisen pienen ”näköalan laajentumisen” tahi sosiaaliseen kenttään sopeuttamisen. Viimeistä näkökohtaa muuten paljon liioitellaan, unohtaen yleisen oppivelvollisuuden jo tavallisesti muokanneen nuoret kansalaiset riittävän yhteiskunnallisiksi. (Eikä tiedossamme olekaan järjestyksen ylläpitovaikeuksia ajoilta ja maista, joissa yleistä asevelvollisuutta ei ole ollut.) tietysti johdonmukaisuudessaan ja selvyydessään yhtä järkkymätön kuin maanpuolustajan tähdentämät perusarvot, vapaus, oikeus, sankaruus, aina pakosta ovat hämäriä, liukuvia ja suhteellisia.
Mutta tällaisen muuttavan, sisäisen ”Jumalan valtakunnan” tai ”tuntemattoman todellisuuden” (vrt. Krishnamurtin teoksiin) kokeminen on kuitenkin harvinaista. (Siitä puhuminen sen sijaan kyllä yhtä yleistä kuin tehotonta.) Siksi emme voi nykytilanteessa jäädä odottamaan joidenkin yksilöiden löytämän rakkauden tulvahtamista kaikkien sydämiin, vaan meidän on kerta kaikkiaan yritettävä löytää tie rauhaan huolimatta ihmisen itsekeskeisyydestä. Tästä syystä aiommekin tässä luvussa tarkastella pasifismia keinona, jonka avulla ihminen pyrkii (suurin piirtein) samoihin tavoitteisiin kuin tähän asti pommien ja sotilaiden avulla. Aiomme vilpittömästi tutkia ja vertailla pasifistisia ja sotilaallisia keinoja kansallisen turvallisuuden, yksilön oman edun, jopa sankaruuden ihanteen näkökulmasta. Kuten lukija huomaa, aivan samoista tavoitteista lähtien kuin innokkaimmat maanpuolustajatkin.
Useimpien pasifistista elämänkatsomusta edustavien puolustuspuheet tyrehtyvät samalla hetkellä, kun liukaskielinen maanpuolustaja sanoo: ”Etpä sinäkään tuossa aatteitasi levittelisi, ellei meillä olisi talvisodan aikana annettu kiväärien puhua. Kyllä me saisimme molemmat kaadella tukkipuita Siperiassa, niin sinä kuin minäkin, ja paasata omaa aatettamme arojäniksille ja metsäkämpän lutikoille.”
Mutta pasifistin vaikeneminen johtuu vain siitä, että hän joko ei pidä keskustelun jatkamista tuollaisen pinnallisen suupaltin kanssa lainkaan tarpeellisena tai on hiljaisena elämänystävänä liian epä-älyllinen keksiäkseen nasevaa vastaväitettä, jota toinen tunteettomana ihmisenä kykenisi käsittämään. Sisimmässään hän kuitenkin ajattelee: ”Mielelläni minä Siperiassa tukkeja kaatelisinkin, jos olisin sillä tavoin voinut säästää niiden kymmenien tuhansien suomalaisten ja vielä useampien venäläisten elämän, jonka talvisota vaati, ja niiden satojentuhansien tuskan ja kyyneleet, jotka se aiheutti.”
Älyllinen pasifisti puolestaan toteaa: ”Ei kukaan voi todistaa, että Suomi ilman armeijaa olisi menettänyt itsenäisyytensä. Sillä on otettava huomioon, että rauhantahdossaan yksimielinen kansa, joka ei pelkää minkäänlaisia olosuhteita, ei sekään ole miellyttävä miehitettävä. Sitä paitsi, kun tunnemme, millä perusteilla Venäjä
sodan aloitti, voimme myös kysyä, millä perusteina se olisi sen pasifistista Suomea vastaan aloittanut. Kaiketi se olisi voinut miehittää tukikohtia saksalaisten uhan vuoksi, mutta nehän se otti, vaikka pistimme vastaankin.”
Kansallisesti itsekäs pasifisti huomauttaa, että Suomen poliittinen asema on viimeksi kuluneina 20 vuotena täysin muuttunut. Se, että armeijamme talvisodan aikoihin pystyi jonkinmoisen tenän tekoon, ei merkitse sitä, että niin täytyisi olla vielä 20 vuotta myöhemmin. Tällä hetkellä meidän armeijamme on ehdottoman avuton nykyaikaisessa atomisodassa ja sen vuoksi sotilaallisesti täysin merkityksetön. Meidän taatusti kannattaa laskelmoida, että siihen käyttämämme varat pannaan rauhaa rakentavaan ja omaa kansainvälistä mainettamme kartuttavaan ulkopolitiikkaan – tyhjänpäiväisen, mutta ehkä sopivassa tilanteessa naapureita ärsyttävän armeijan sijasta.
Vanha maanpuolustajain teoria on seuraavanlainen: Pienen kansan kannattaa olla lujasti varustautunut, jotta valloitushaluinen suurvalta arvioisi sen liian suureksi vastukseksi saavutettavissa olevaan hyötyyn nähden. Tälläkin kohden todellinen asianlaita on päinvastainen. Nykyaikaisilla aseilla varustautunut suurvalta menettää perin vähän,
jos sen strategisista syistä täytyy miehittää Suomen tapainen pikkuvaltio, olipa tällä miten paljon rynnäkkökiväärejä ja panssarinyrkkejä tahansa. Sen sijaan on hyvin todennäköistä, että jos tällainen pikkuvaltio ei ole lainkaan varustautunut, vaan on täysin aseeton, sen miehittäminen sodan aikana ei tapahdu tykkien ja pommiräjähdysten säestyksellä, vaan huomattavasti hiljaisemmin eli siis vähäisemmin uhrein. (Teurastajamentaliteettia sentään tuskin tarvitsee ottaa huomioon, sillä ihmisiä Suomenkin mahdolliset viholliset ovat.)
Intomielinen maanpuolustusmies luonnollisesti kauhistuu pasifistista laskelmallisuutta. ”Mihin silloin katoaa sankarillinen, uhrivalmiiden miesten ja naisten Suomi, joka ... jne.”, hän ajattelee häpeillen. Rauhanystävän vastaus tänä nolona hetkenä kuuluu: ”Parempi olla todellisuudentajuinen ja elää, varsinkin, koska seuraavasta sodasta tuskin jäisi ketään, joka kiittäisi sankariksi!”
Kolmanneksi on sekin teoria vanhentunut, jonka mukaan ”aseeton maa muodostaa poliittisen tyhjiön, joka suunnalta tai toiselta väistämättömästi täytetään.” Suurvallat eivät enää sillä tavoin kuin aikaisemmin ole kiinnostuneita määrätyistä tukikohdista: rakettiaseiden ja pitkänmatkan pommikoneiden aikakautena ei muutaman sadan kilometrin levyinen maakaista ole kovinkaan tärkeä. Tämän
lisäksi aseettoman maan miehittäminen rauhan aikana olisi väkivaltaista politiikkaansa salaaville suurvalloille erittäin huomattava propagandatappio, jota ne äärimmäisen vastenmielisesti ottaisivat niskoilleen. Sen sijaan armeijalla varustettu pikkuvaltio saattaa – puolueiden käydessä sisäpoliittisia valtataistelujaan – joutua tilanteeseen, jossa suurvalta saa tekosyyn puuttua asioiden kulkuun.
Huomaamme siis, vaikka tarkastelemmekin asiaa pelkästään kansallisen turvallisuuden näkökulmasta, että kansallinen armeija on tällä hetkellä, ja vielä enemmän mitä pitemmälle aika kuluu, itse asiassa suurempana uhkana turvallisuudellemme kuin sen lakkauttaminen, varsinkin, jos viimeksi mainitun toimenpiteen taakse saadaan kansan yksimielinen enemmistö.
Armeijan kertakaikkinen lakkauttaminen tuntuu monesta liian jyrkältä ja uudelta ajatukselta, jotta siihen voisi ilman muuta yhtyä, kun sukupolvesta toiseen on totuttu luottamaan miekkaan ja kilpeen. Pelkkä ajatuskin saattaa meidät turvattomuuden tilaan, emmekä uskalla ajatuskulkua enää ollenkaan jatkaakaan. Mutta niin paljon on jo jokaiselta nykyajan ihmiseltä voitava vaatia, että hän ainakin uskaltautuu punnitsemaan näitä keskeisimpiä kysymyksiämme Miettikäämme siis! Ehkä te kykenette näkemään logiikkamme heikkoudet,
hyvä lukija. Olkaa hyvä ja osoittakaa ne ääneen. Keskustelkaamme asiasta!
Moni nykyaikainen ihminen, joka on saanut isänmaallisen kasvatuksen, joka alituisen sotapropagandan turruttamana uskoo sodan väistämättömyyteen ja jonka alitajuntaan ”vapauden” menettämisen pelko on juurtunut, suhtautuu kaikkeen pasifistiseen toimintaan epäluuloisesti, jopa pelon ja vihan sekaisin tuntein. Aktiivinen pasifisti varustetaan helposti ”kommunistin” ja ”maanpetturin” nimilapuilla. Hän saattaa kuulla monenlaisia uhkauksia ja voi joutua sosiaalisen painostuksen kohteeksi. Muun muassa virkojen saaminen eräillä aloilla vaikeutuu, voidaanpa hänet virasta erottaakin ”sopimattoman ja yhteiskunnanvastaisen käyttäytymisen vuoksi”. Varsinkin sodan aikana hänen asemansa – etenkin jos hän on sattunut olemaan asepalveluikäinen mies – on ollut erittäin vaikea.
Olemme edellä laajasti eritelleet niitä tekijöitä, joiden yhteisvaikutusta tällainen nykytilanne on. Ymmärrämme siis hyvin, miksi yhteiskuntamme näkyvin ja äänekkäin kerros, nuo ajattelemattomat tai sokeat, mutta
voimakastahtoiset ja johtamaan pystyvät ihmiset, yhä pitää kiinni vanhentuneesta arvojärjestelmästä. Mutta tutkiessamme ”maanpuolustushengen” taustaa olemme kenties liiaksikin tähdentäneet sen luonnollisuutta, yleisyyttä ja merkitystä. Tosiasiassa ei pasifismikaan se henki, ne ihanteet, oivallukset ja menettelytavat, joista tämä kirjanen pyrkii antamaan yleisesityksen – ole tällä hetkellä suinkaan mikään ”harvinainen ja kummallinen lintu”. Tämän kirjoittajat eivät suinkaan luule esittävänsä mykistävän uusia filosofisia totuuksia, vaan pyrkivät ainoastaan kokoamaan sen, mikä joko moneen kertaan sanottuna ja kirjoitettuna tai ainakin lukemattomissa aivoissa ajateltuna on juuri nyt ”ilmassa”, ”ajan hengessä”.
Useimmat maanpuolustajatkin myöntävät, että rauhanaate on tulevaisuuden, mutta epämääräisen kaukaisen tulevaisuuden, aate ”sitten, kun ihmiskunta on siihen kypsää.” Väitämme, että se alkaa olla kypsä juuri nyt. Yllä kuvatun, vielä tänä päivänä vaikuttavan sosiaalisen painostuksen ansiosta julkinen pasifistinen toiminta tosin on vaatimatonta – sekin kuitenkin voimakkaampaa kuin koskaan ennen, mutta sellaisia ”piileviä pasifisteja”, jotka itseluottamuksen puutteessa kertovat ajatuksistaan vain läheiselle ystäväpiirille, on suuri määrä. Lieneekin ainutlaatuinen
ihmiskunnan aatehistoriassa se valtava ero, joka vallitsee viime sotien edellisen ja niiden jälkeisen nuorison välillä: jälkimmäiselle on miltei kauttaaltaan ominaista kansalliskiihkon puuttuminen, myötätuntoisuus vieraita kansoja kohtaan ja yleisinhimillisen näkemyksen arvostaminen. Että kovin suurta näkyvää muutosta ei ole tapahtunut, johtuu siitä, että ikään kuin jatkuvuuden ja tottumuksen voimalla riiputaan kiinni entisessä, vanhempien auktoriteetin kunnioituksesta, varovaisuudesta – sekä siitä, että ohjakset vielä ovat edellispolven käsissä! Samanlainen aatehistoriallinen hyppäys näyttää olevan ominainen kaikille länsimaille; missään tapauksessa ei ole pelkoa siitä, että me täällä Suomessa pasifismissamme ajautuisimme muiden edelle ja joutuisimme yksinämme pulaan: kun rauhanasian lopullinen läpimurto tapahtuu, se epäilemättä tapahtuu suunnilleen samanaikaisesti kaikissa kulttuuripiirimme maissa. Meidän on vain huolehdittava siitä, että pysymme mukana kiirehtimässä sen tapahtumista, sillä nopeutta totisesti tarvitaan: käynnissä oleva ihmiskunnan historian dramaattisin kilpajuoksu pasifismin läpimurron ja täydellisen tuhoutumisen välillä on tasainen ja kireä!
Varsin rohkaisevana merkkinä siitä, että pasifismin suuri aika alkaa olla käsillä, voidaan täydellä syyllä pitää myös virallisen
kansainvälisen diplomatian ennennäkemättömän vakavaa kiinnostusta aseistariisuntakysymykseen, vaikka se ei vielä lähdekään selkeiden pasifististen oivallusten pohjalta.
Kantansa tunnustava pasifisti saa henkilökohtaisesti varautua kahteen mahdollisuuteen. Joko pasifismin oivallus jo varsin pian selviytyy voittoon, rauhanasiasta tulee mahtava kansanliike ja edelleen yhteiskunnassa yleisesti vakiintunut elämänkatsomus.
Tällöin pasifisti saa iloita sosiaalisesta arvonannosta ja yhteenkuuluvuuden tunteesta enemmistön kanssa. Tai sitten ne vaikutusvaltaiset ihmiset, jotka pitävät käsissään yhteiskunnan kohtaloa, eivät koskaan ehdi tarkistaa näkemystään, ennen kuin he ovat johtaneet maan tuhoon. Silloin pasifistista tulee loppuun saakka yksinäinen susi, jonka armeijaan ja pommisuojiin uskova enemmistö sulkee vankilaan tai jolta se kieltää oikeuden ammattiin ja sosiaalisen hyväksymisen. Eikö pasifisti tämän vuoksi tunne voittamatonta kiusausta elää edes viimeisiä aikoja rauhassa, mukavasti ja iloisesti, kuin maailmanlopun edellä ainakin? Ja tosiaan, tällaista piittaamattoman toivotonta ”maailmanlopputunnelmaa” todella nykyisin esiintyy. Ainakin tiedottomana vaikuttava väsynyt suhtautuminen ”ei kannata tehdä mitään
eikä ajatellakaan raskaita asioita, mitään ei ole voitettavissa, sota ja Euroopan tuho tulee joka tapauksessa” onkin edellä lueteltujen lisäksi hyvin tärkeä syy aktiivisen rauhanliikkeen heikkouteen.
Mutta ”vaikenevan pasifistin” toivekuva viimeisten aikojen leppoisasta, ”normaalista” elämästä ilman sosiaalista hankausta, joskin maailmanlopun varjossa – varsin laihasta lohdusta siis – merkitsee itsekkäässäkin katsannossa väärää tilanteen arviointia. Olemme jo vakuuttaneet, että rauhan oivalluksen läpimurto on ovella; ja se on riippuvainen vain siitä, miten uutterasti, etevästi ja tehokkaasti me pasifistit osaamme toimia, kuinka pian ja kuinka tarkoin me kykenemme ”vaikenevien pasifistien” joukon löytämään ja yhdistämään. Eikä sen jälkeen seuraava lopullinen työ ole niin vaikeaa ja vastenmielistä kuin hiljainen ihminen luulee: vakuuttavalla esiintymisellä ja musertavalla asiallisella perustelulla saamme varmasti lopulta myös useimmat tämän hetken maanpuolustajat mukaamme. Suurin piirtein samanlaisia ihmisiähän olemme kaikki, monet pasifistit – niin myös tämän kirjoittajat – entisiä ahdaskatseisia isänmaallisuusmiehiä, nykyiset maanpuolustajat tulevaisuuden laajakatseisia pasifisteja. Pasifistinen vallankumous ei ole raju eikä horjuta yhteiskuntaa, se tapahtuu hiljaisesti keskustelun ja silmien avautumisen kautta.
Me varmasti saamme ihmiset käsittämään, että pasifismi on meidän jokaisen edun mukaista, yhdessä ja erikseen, olimmepa rikkaita tai köyhiä, kapitalisteja tai työläisiä, virkamiehiä tai sotilaita, kristittyjä tai pakanoita.
Sankaruuden näkökulma
Monesti on sodassa pyritty näkemään, kärsimyksen ja kuoleman takaa, tiettyä ’kauneutta’ ja ’suuruutta’. Näin on ollut laita muun muassa monen runoilijan kuten Runebergin. Tällainen näkemys on ollut suurelta osalta erehdystä ja harhakuvittelua. Tosiasiassa sodan tunteet ovat olleet kaukana marssien sanoista, enemmän väsynyttä tympeytymistä kuin aatteen kiihkoa tai suurta epätoivoa, sodan taulut enemmän ulospursuavia suolistoja, irti repeytyneitä kiveksiä ja mieletöntä tuskan karjuntaa tahi nuhruista keskinäistä torailua kosteissa ja täisissä korsuissa kuin hymysuisen nuorukaisen sankarikuoleman kauneutta pieni siisti verikupla huulilla. Tämähän on jo monelle lukijalle tuttua realistisesta sotakirjallisuudesta ellei omakohtaisista muistoista. Tosiasiaksi sentään jää, että sotaan on jonkin verran sisältynyt uhrautuvuuden, uskollisuuden, miehisen kunnon, inhimillisen ponnistuksen äärimmäissuorituksia, jotka harvoin pääsevät oikeuksiinsa nykyisenlaisessa taatun
turvallisuuden tilassa elävässä rauhanaikaisessa ihmisyhteisössä. Meidän on kuitenkin valitettava, että runoilijoiden on nieltävä kyynelensä ja luovuttava näiden sankaruuselämysten toivosta, sillä sanotunlaiset inhimillisen suuruuden näytteet ovat sota sodalta vähentyneet, soturin yksilöllisen panoksen heikentyessä, ja tulevaisuuden atomisodassa niistä saattaisi olla korkeintaan haalistuneita rippeitä jäljellä.
Soturin rohkeutta ja sankarillisuutta on kuitenkin äärettömästi liioiteltu. Psykologi tietää, kuinka helppoa ihmiselle sosiaalisena olentona on toimiminen joukon mukana. Joukkosuggestion vallassa itsesuojeluvietti ja pelon elämykset nukahtavat: henkisesti heppoinenkin mies pitää pintansa ampumahaudassa yöllistä hyökkäystä vastaan, kun vasemmalla ja oikealla naapuripoteroissa on tuttu kaveri samalla asialla ja taustalla koko hyvin järjestetyn oman armeijan rauhoittava hahmo.
Todellisimpia sankareita sodissamme olivat epäilemättä myös ne lujimmat pasifistit, joiden – kidutettuina vankiloissa ja rangaistusleireillä – ei tarvinnut voittaa vain kuolemanpelkoa kuten sotilaan. Heiltä vaadittiin lisäksi rohkeutta erota laumasta ja kestää raskain ihmisen osalle tuleva taakka, joutua omien ystäviensä ja oman kansansa vihaamaksi, halveksimaksi ja
syljeksimäksi. Tällä hetkellä ei suomalaiselta pasifistilta vaadita tähän verrattuna paljonkaan, mutta sittenkin enemmän, lujuutta ja rohkeutta kuin tavalliselta sotilaalta: ensinnäkin älyllistä rohkeutta, rohkeutta hyväksyä tosiasiat sellaisina kuin ne ovat ja luopua kasvatuksen valmiina antaman elämänkatsomuksen helppoudesta, toiseksi rohkeutta kestää sosiaalista painostusta – seisoen yksin pelkojensa ja vakaumustensa kanssa. Että tämä kaikki on vaikeata, sen tietävät parhaiten ne, jotka ovat käyneet sisäisen kamppailun kutsuntamääräyksen tultua – ja antaneet myöten. Ennen kuin rauhanasian voitto on tapahtunut tosiasia, tarjoutuukin sankaruutta tavoitteleville ja uhrautumiseen taipuvaisille luonteille paras työmaa pasifismin kärkipartioissa.
Kun miekka ja kilpi -ajattelu on vallinnut vuosituhansia useimmissa, joskaan ei kaikissa, maailman kulttuuripiireissä, on ihmiselle tietysti hankalaa vastakkaisen ajattelutavan omaksuminen. Vuosituhantisten perinteiden ohella tukevat sotamielialaa lukuisat ominaisuudet ihmisen henkisessä rakenteessa, kuten tuntemattomien olosuhteiden ja tapojen pelko, tottelemisen ja alistumisen tarve, suggeroitavuus, vallan ja varallisuuden hankkimisen tai turvaamisen pyyde, itsetehostusvietti ja siihen liittyvä kyky samastua määrättyyn ryhmään (minkä tuloksena meistä tulee isänmaallisia), tarve tehostaa itseämme sankaruudella, sisäisten ristiriitojemme taipumus muuttua väkivaltaisuudeksi ja kyvyttömyytemme kestää toisten yksilöiden uhrausten aiheuttamaa syyllisyyden tunnetta. Kun tähän psykologisten tekijöiden joukkoon vielä liittyy muun muassa usko sodan
väistämättömyyteen ja oman kansan moraaliseen poikkeusasemaan, koti-, koulu- ja sotilaskasvatuksen vaikutus, tunnekylmyyttä, sankarillisuulta ja kansallistunnetta ihannoiva henki elinympäristössämme, sekä lehdistön, kirjallisuuden ja radion sodat luonnollisiksi ja asiaankuuluviksi tekevä jokapäiväinen vaikutus, ei loppujen lopuksi ole lainkaan ihme, että sotia syttyy. Pikemminkin voidaan kysyä: onko ihmisen lainkaan mahdollista vapautua sodan kirouksesta, voivatko ne ainoat valtit, jotka ihmisellä on asettaa vastapainoksi, terve järki, itsesuojeluvietti ja terveeseen tunne-elämään luontaisesti kuuluva taipumus myös hyvänsuopuuteen, myötätuntoisuuteen kaikkia ihmisiä kohtaan, voittaa näin musertavan komean sarjan psykologisia tekijöitä ja vanhat kulttuuriperinteet? Kyvyttömyys (tai voimaton haluttomuus) vastata tähän kysymykseen aiheuttaa ensimmäisen pasifismia vastustavan väitteen:
1. Ihminen ei voi muuttua – eivät ainakaan useimmat, siksi sotia tulee aina olemaan ja siksi meidänkin on varustauduttava.
Edellä olemme jo osoittaneet, ettei pasifistinen toiminta nyt enää 1960-luvulla ole ristiriidassa kansallisesti itsekkäiden tavoitteiden kanssa, eikä siksi edellytä, että me vapautuisimme kaikista peloistamme, pyyteistämme tai asenteistamme. Ihmisen ei
tarvitse muuttua miksikään. Sillä oli hän millainen tahansa, hänen on nyt kannattavampaa edistää rauhanasiaa kuin varustautua. Aseet ja armeijat eivät enää pysty suojelemaan ketään eikä mitään. Pasifismin voittoon riittää pieni lisä tosiasioiden tuntemusta, tervettä harkintaa ja johdonmukaisuutta. On hyvin mahdollista, että atomiaseiden uhka riittää tähän lisäykseen – että me paradoksaalisesti saamme tulevaisuudessa olla kiitollisia atomiaseille! Jollei...
Kysymystä ihmisen muuttumattomuudesta voidaan kuitenkin tarkastella lähemminkin, koska tämä teoria on ollut huomattavimpia pasifismin tieteellisluontoisia vastustajia (puhtaimpana Spenglerillä 1930-luvulla). Sen mukaan pasifismi on mieletön ja ’luonnoton’ historian ihmisluonnosta antaman todistuksen nojalla. Kuten tunnettua on käsitys ”ihmisluonnon muuttumattomuudesta” humanistisissakin tieteissä jo väistynyt, sen on kumonnut lähinnä biologinen tieto eläinlajien kehityksestä. Mutta voimme huomauttaa, että Spenglerin koulukunta osoittaa omallakin alallaan luvatonta valppauden puutetta havaitessaan vain historian ulkonaiset kehykset ja syrjäyttäessään kokonaan aatehistorian, joka osoittaa ihmislajin hyvinkin nopeaa kehitystä eettisesti oivaltavana olentona. Lieneekö Spengler puhuessaan ”surkeimmista
pasifisteista” vilaukseltakaan tullut ajatelleeksi, ettei hänen muinaisessa Roomassaan vain pari tuhatta vuotta sitten pasifismin ajattelutapaa ollut olemassakaan? Entä kuinka selitämme länsimaisen kulttuuripiirin tiheästi toisiaan seuranneet pysyvät voitot humaanisuuden ja lähimmäisenrakkauden alalla, orjuuden lakkauttamisen, uskonnonvapauden, yli maanpiirin ulottuvan hyväntekeväisyystoiminnan? Eikö sotien häviäminen voi olla luonnollisena seuraavana askeleena ihmislajin kehityksessä?
2. Toisen vastaväitteen ovat esittäneet muun muassa tunnetut psykologit.
Ihminen on perusluonteeltaan väkivaltainen. Vihan karttumista ei mitenkään voida estää, ja siksi sotakin sen voimakkain purkautumismuoto – on väistämätön.
Nykyaikainen kansatiede on todennut (vrt. esim. Ruth Benedict: Kulttuurin muodot), että ihminen lajina nimenomaan ei näytä olevan sotainen. On olemassa kansoja, joissa väkivaltaisuuden ilmaukset ovat verrattomasti paljon harvinaisempia kuin niin sanotuissa länsimaissa. Vihan patoutuminen on enemmän länsimaisen kulttuurihengen tuotetta kuin veren perintöä, toisin sanoen ulkonaisista – siis muuttuvista ja siten myös johdettavista – olosuhteista riippuvaista. Tästä huolimatta
vastaväite epäilemättä on meidän kulttuuripiirissämme otettava huomioon.
Syinä väkivaltaisuuden kerääntymiseen ovat ilmeisestikin alituiset pelot, jotka muuntuvat vihaksi pelon aiheuttajaa (esimerkiksi kommunistisia ekspansiopyrkimyksiä) kohtaan, yhteiskunnan sisällä vallitseva jatkuva eri ryhmien välillä käyty kilpailu hyödykkeistä sekä ihmisyksilön kyvyttömyys käsitellä henkilökohtaisia ongelmiaan ja ristiriitojaan, jotka syntyvät ihmissuhteissa ja suhteissamme erilaisiin arvoihin. Pelot. pettymykset ja sielulliset ristiriidat muuntuvat piileväksi väkivaltaisuudeksi, mikä hilIittynä kasaantuu ja saattaa sitten vaikuttaa jopa kansainvälisiin suhteisiin asti.
Tämä on epäilemättä – tosiasiallinen tilanne. Mutta on omituista, että me suhtaudumme siihen kuin kohtalon sormeen emmekä tee mitään väkivaltaisuuden vähentämiseksi. Eikö ole inhimillisen velttouden ja typeryyden huippu todeta tällainen tilanne kyynisesti nojatuolista käsin ja odotella, että väkivaltaisuuden ilmaukset taas alkavat räjähdellä? Voisimme toki edes yrittää vähentää vihaa poistamalla sen syitä, jos kerran tiedämme sen johtavan ihmiskunnan tuhoon. Kuinka monta sotakoulua esimerkiksi meidän maassamme toimii? Ja kuinka monta rauhan akatemiaa, jossa sosiologit, biologit, psykologit, kansantieteilijät, valtiotieteilijät
syventyisivät eri tahoilta sodan ongelmaan ja etsisivät tieteellisen tehokkaita vastalääkkeitä?
Eräänä tienä kysymyksen helpottamiseksi olisi tietysti vihan johtaminen toisiin, vaarattomampiin uomiin, tinkimällä järjestyksestä yhteiskunnan puitteissa: jos todella olisi pakko valita pienempi paha, olisivat katutappelut ja puukkojunkkarien riehunta taatusti parempia kuin sota kansojen kesken!
3. Jotkut kyynikot ovat todistelleet, että ”valloitushalu on pohjimmaltaan eräs ilmaus ihmisen olemassaolotaistelua. On aivan luonnollista, että liikakansoitetut maat lähtevät nälän pakottamina valtaamaan Itselleen lisätilaa ja uusia tulolähteitä.”
Näyttää vahvasti siltä, että tämäkin katsomus on tällä hetkellä vanhentunut – niin kuin niin monet kauniit ”yleispätevät” teoriat. Nykyajan sodilla ei enää ole valloitussodan luonnetta; niinpä tämän vuosisadan ainoat valloitussotia käyneet kansakunnat, Saksa ja Japani, näyttävät viimeisten maailmansotien jälkeen jo lopullisesti tajunneen ne mahdollisuudet, mitkä teollisuudessa piilevät luonnonvaroista köyhillekin valtioille.
4. ”Jos joku lyö sinua, lyöthän toki takaisin?” on kahvipöytäkeskusteluissa hyvin usein kuultu väite. Yritetään rinnastaa sota itsepuolustukseen yksilöiden välisissä suhteissa ja perustella sitä näin.

Kaikki kirjoitukset, joissa kuvataan sotaa, sotilaiden elämää, heidän ajatteluaan tai joissa ihannoidaan isänmaallisuutta, urhoollisuutta tai puolustus tahtoa, kaikki itsenäisyyspäivän juhlapuheet, seremoniat sankarihaudoilla, kunniamerkkien jakotilaisuudet, rikos- ja sota-aiheiset sarjakuvat, elokuvat ja radiokuunnelmat, kaikki sen ja sen rykmentin
muistotilaisuudet, sotilaselämästä kirjoitetut kaskut, vanhojen sodanaikaisten marssien esittäminen ja niin edelleen, kaikki tämä on sotapropagandaa.
Miten niin? kuinka ihmeessä? kysyy lukija. Eihän mikään muu ole sotapropagandaa kuin se, jossa lietsotaan vihaa toista kansallisuutta kohtaan? Eihän maanpuolustustahdon ylläpitäminen ja siihen kasvattaminen ole sotapropagandaa? Eihän se ole kohdistettu ketään vastaan.
Näin ovat monet meistä pienestä pitäen oppineet ajattelemaan, ja juuri se on todistus siitä, miksi kaikki edellä lueteltu on sotapropagandaa. Se on sotapropagandaa siksi, että se ruokkii, vahvistaa Ja ylläpitää meissä käsitystä, että sota on jotakin täysin luonnollista, inhimilliseen olemassaoloon kuuluvaa ja ainakin joissakin tilanteissa väistämätöntä Se on sotapropagandaa siksi, että se ehkäisee meitä kysymästä, olisiko olemassa muita keinoja, joiden avulla kansainväliset kriisitilanteet voitaisiin selvittää, ja siksi, että se kääntää huomiomme ja oivalluskykymme yhä voimakkaamman ja paremmin aseistetun armeijan luomiseen eikä rauhaa rakentavien keinojen keksimiseen. Tästä syystä kaikki se opetus- ja kasvatustoiminta, joka lisää uskoamme sodan väistämättömyyteen, lisää sodan vaaraa, on sodan syynä.
Vanhat sotakarhut
Jokaiseen mieheen, joka on kokenut sodan, se on jättänyt lähtemättömät jäljet. Yhä vielä voivat sodanaikaiset tapahtumat nousta elävinä mieleen, vainota unissa tai kertautua humalatilassa. Riippuu itsekunkin henkisen rakenteen lujuudesta, millaisina hän ne kokee, ja hänen maailmankatsomuksestaan, miten hän ne esittää lähimmäisilleen. Valitettavan suuri osa käyttää sotamuistojaan itsetehostusvälineinä: ”Kyllä siellä monta kertaa oli koviakin paikkoja. Kerrankin kun olin yksin palaamassa partiolennolta, sukelsi kolme naapurin pommaria yhtäkkiä näkyviin. Ensin meinasin livahtaa tieheni, mutta sitten ajattelin, ettei sitä kolmesta ryssästä ole ennenkään ollut yhdelle suomalaiselle vastusta, ja niin minä ... jne.” Tällaisilla sopivasti kuulijoita jännittävillä tositarinoilla luodaan juuri sitä henkeä, josta ”isänmaan ystävät” niin iloitsevat. Tämä on parasta ja tehokkainta sotapropagandaa mitä ajatella saattaa.
Monien vanhojen miesten elämänasenne on helppo ymmärtää, kun väheksymättä pidetään mielessä sen tausta, heidän suhtautumistaan sitova äärettömän raskas henkinen taakka. Niiden, jotka loputtoman pitkinä sotavuosina menettivät parhaan nuoruutensa, mielenrauhansa ja usein ruumiillisenkin terveytensä, kaiken toivottoman yli-inhimillisiltä
tuntuvissa kärsimyksissä, on toisaalta mahdoton tunnustaa, että he uhrautuivat moraalisesti arveluttavan asian puolesta, ja toisaalta vaikea myöntää, että samanlainen uhraus on uuden sukupolven kohdalta jo vanhentunut ja käynyt mahdottomaksi. Erilaiset psykologiset lait vaikuttavat tässä lomittain. Tärkeä on se inhimillinen ominaisuus, jota kutsutaan vanhoillisuudeksi: tietystä ikäkaudesta alkaen biologisesti luonnollinen henkinen kankeus tekee perin vaikeaksi luopua nuoruudessa omaksutuista ajatustottumuksista ja arvostuksista, sitä vaikeammaksi mitä enemmän niiden puolesta on kärsitty. Myös eräiden tutkijoiden esittämä huomio vanhenevan miehen tiedottomasta sukupuolisesta kateudesta nuorukaista kohtaan auttaa meitä ilmiön ymmärtämisessä.
Käsitämme näin, miksi sodat läpikäyneen miespolven on vaikeaa – vain kaikkein vireimpiä ja henkisesti vahvimpia yksilöitä lukuun ottamatta – hyväksyä ajatusta, että sota on täysin tarpeetonta ja mieletöntä, miksi se on haluton myöntämään tilanteen musertavan täydellistä muuttumista toisen maailmansodan jälkeen ja miksi se toivottomalla itsepäisyydellä pyrkii väheksymään atomiaseiden merkitystä ja tähdentämään aikansa eläneen maanpuolustushengen ja konekiväärin, kranaatinheittimen, tykistön ja panssarin varaan
perustuvan ”kunnon vanhanaikaisen armeijan” tärkeyttä. Mutta se, että ymmärrämme tämän sukupolven kannan psykologisen pohjan, ei saa estää meitä taistelemasta kaikin voimin sitä vastaan, jos annamme arvoa ihmiselle ja elämälle.
Kun rintamalla olleiden joukko muodostaa tämän hetken yhteiskunnassamme merkittävimmän, johtavan sosiaalisen ryhmän, on selvää, että nuoriso on sen taholta tavattoman voimakkaan henkisen painostuksen alainen – ei suinkaan pelkästään reserviupseerikerhoissa, vaan kouluissa, kodeissa ja painetun sanan ääressä. Periaate ”antaa vahingon kiertää” on epäilemättä tärkeimpiä syitä siihen, miksi kansallistuntoinen ajattelu ja sen seurauksena sodat pyrkivät jatkumaan kohtalonomaisena kehänkiertona.
Sankarihautojen pakkovalta
”Minun mieheni kaatui Kannaksella, veljeni Suomussalmella, isäni Taipaleella, poikani Lapin rintamalla. Jokainen heistä kuoli tämän yhteisen isänmaamme ja sen vapauden puolesta, sinunkin puolestasi, joka nyt kieltäydyt puolustamasta maatasi. Sinä olet valmis luovuttamaan tämän maan kenelle tahansa, joka sitä himoitsee. Sinun ’rauhantahtosi’ tähden kaikkien meidän isiemme, poikiemme ja veljiemme taistelu, kymmenien tuhansien miesten kuolema on ollut turhaa. Kuinka et häpeä ajatella noin?”
Kaksi vuosikymmentä sitten kaatuneiden miesten muisto vetoaa yhä meidän syyllisyydentunteisiimme. Eräänä historiallisena ajankohtana heidän kärsimyksensä ja kuolemansa on ehkä ollut meidän olemassaolomme hintana. Ehkäpä he todella ovat lunastaneet meille elämän ja vapauden. Ehkäpä he ovat antaneet sen hintana oman elämänsä. He ovat maksaneet vapaudestamme seIIaisen hinnan, jota kukaan meistä ei voi milloinkaan maksaa takaisin. Emmekä me voi kantaa tätä velkataakkaa harteillamme, ellemme voi luvata itsellemme ja muille, että mekin olemme valmiit antamaan oman henkemme, jos niin tarvitaan.
Tiedostamaton, mutta sitä voimakkaammin ajatteluumme ja asenteisiimme vaikuttava syyllisyydentunto on eräs ehkä kaikkein voimakkaimmista henkisistä voimista, johon puolustustahdon ja väkivalta-isänmaallisen elämänasenteen herättäjät aina voivat vedota, kun uhrimieltä tarvitaan. Näin sankarihaudoista on tullut noidankehän viimeinen ja pitävin rengas, jonka puristusta enää vain ani harvat kykenevät vastustamaan. Moni meistä ei edes tule ajatelleeksi, että tilanne on nyt täysin toinen, saati että toimisimme toisella tavalla: siten, että enää ei kenenkään tarvitsisi uhrata henkeään kenenkään puolesta.
Edellä luettelemamme moninaiset seikat yhdessä ovat luoneet sodalle alttiin mielialan kansalaisten enemmistöön ja tiivistyvät nyt kansan ylläpitämässä varustelussa. Pitkä ilmiöketju on johtanut siihen, että kansa hyväksyy armeijan vaatiman valtavan verorasituksen ja nuoret miehet astuvat kiltisti määräpäivinä vuorollaan asepalvelukseen, pitäen sitä luonnollisena ja välttämättömänä.
Toiminnan suuntaaminen varustautumiseen ja sotilaskasvatukseen jatkaa vuorostaan tapahtumaketjua, joka edelleen vahventaa sodan liekkiä:
– mitä voimakkaammin varustautunut maa on, sitä tinkimättömämpi se on kansainvälisessä kriisitilanteessa, sitä sokeammin se uskoo omiin voitonmahdollisuuksiinsa, sitä väkivaltaisempi ja ”rohkeampi” se ulkopolitiikassaan on;
– mitä suurempi aseteollisuuden ja armeijan palveluksessa olevien lukumäärä on, sitä suurempi on niiden ihmisten ryhmä, joiden jokapäiväinen leipä ja yhteiskunnallinen asema on riippuvainen siitä, että sodan mahdollisuuteen uskotaan;
mitä tehokkaamman sotilaskasvatuksen nuoret miehet saavat, kasvatuksen, jonka tarkoituksena on ”tehdä heistä miehiä” eli hävittää heistä herkkyys, hienotunteisuus ja lämpö, sitä harvemmat heistä osaavat antaa arvoa elämälle sinänsä, sitä useammat heistä
uskovat enemmän sotaisiin kuin rauhanomaisiin keinoihin ja sitä harvemmat heistä osaavat ajatella itsenäisesti ja kieltäytyä tottelemasta sokaistunutta johtoa;
mitä luonnollisemmalta ihmisistä tuntuu ja mitä enemmän he tottuvat ajatukseen, että valmistaudutaan pahimman varalle, sitä herkemmin maailmanpalo leimahtaa.
Kuulee väitettävän, että puolustusvoimat eivät välttämättä sisällä väkivaltaista tarkoitusta – ne ovat hätävara, jonka vilpittömästi toivotaan jäävän ikuisesti käyttämättä. Tämä on sinisilmäistä ajattelua – eivätkö esimerkiksi upseerit joutuisi toivottaman turhuuden tunnon valtaan, jos he uskoisivat, ettei heidän kykyjään koskaan tarvittaisi tositoimessa? Tosiasiassa armeijaan aina sisältyy jokin määrä hyökkäävää luonnetta. Viittaamme paljastavaan lapsukseen elokuvateattereissa vuodenvaihteessa 1957/58 esitetyssä suomalaisessa alkufilmissä, joka pääesikunnan valmistamana on edustava. Loppupontena jäi hiljenevään saliin kaikumaan, kuinka ”oman kansakunnan puolustaminen on ihmisen korkein päämäärä”. ’Puolustuksen’ hyökkäävä, väkivaltainen luonne on siis räikeän kömpelösti pilkahtanut esiin: onhan vaikea ajatella tilaa, jossa meidän ei tulisi pyrkiä tiedossamme olevaan korkeimpaan päämäärään eikä hakea tilaisuutta siihen pääsemiseksi.
Kuten muun muassa Albert Einstein huomauttaa, sisältää armeijoiden ylläpito jo itsessään vaarallisen latauksen: armeijat ovat verrattavissa ruutitynnyreihin, jotka voivat räjähtää vähäisestä välikohtauksesta, tai vielä enemmän: ne ikään kuin omalla paineellaan vääjäämättömästi ajautuvat kohti räjähdystä. ’Jos haluat rauhaa, varustaudu sotaan’ paradoksilla on arvoa vain esimerkkinä sotapropagandan röyhkeästä voiton varmuudesta: tosiasioita ei häikäillä kääntää täsmälleen päälaelleenkin.
Koska yleinen asevelvollisuus on merkitykseltään koko rauhantyön kannalta avainasemassa, omistamme sille oman luvun kirjasemme lopussa.

Toisaalta niiden tueksi ja vahvistamiseksi, toisaalta näiden pelkistettyjen
vakuuttua tämän käsityksen paikkansapitävyydestä, jos hän vaivautuu tutustumaan niiden esimerkiksi meidän maassamme toimivien järjestöjen jäsenluetteloihin, jotka kaikkein innokkaimmin levittävät maanpuolustushenkeä ja kansallisuusaatetta. Huomataan, kuinka nämä aatteet ovat ennen muita erittäin vakavaraisten ihmisten sydämenasiana.
Pelon siirto
Hyvin organisoidussa länsimaisessa yhteiskunnassa on johtajilla melko suuri, edustamistaan ryhmistä ja sen jäsenistä riippumaton päätäntävalta, koska suuri osa ihmisistä on luonteeltaan passiivisia ja helposti tottuu arvostelukyvyttömästi seuraamaan johtajiaan. Näin pääsee johtajien oma henkilökohtainen etu näissäkin yhteiskunnissa vaikuttamaan asioihin. Ja arvovallallaan he helposti tempaavat mukaansa nekin yksilöt, joille pelätyt olosuhteiden muutokset merkitsevät todellisuudessa hyvin vähän tai ei mitään, tukemaan sodankäyntiä ja tarttumaan aseisiin ”isänmaan, uskonnon ja vapauden puolesta”. On merkillistä todeta, kuinka jokin ”kansa” on valmis taistelemaan henkeen ja vereen maa-alueista ja kauppasuhteista, joista se tuskin voittaa mitään.
Pelkän auktoriteettiuskon ja tottelemistottumuksen varassa ei koko kansan
saaminen liikekannallepanon taakse nykyaikaisessa yhteiskunnassa ilmeisesti kuitenkaan käy päinsä. Vasta pitkäaikaisella valtavan propagandakoneiston, lehdistön, kirjallisuuden, radion, television, kasvatuksen ja niin edelleen tehokkaalla käytöllä kansa saadaan uskomaan taistelemisen välttämättömyyteen. Ja ihmisten mieli on muokattavissa: pelko voidaan jatkuvalla, toistavalla propagandalla, jota tehdään hienoin, psykologisesti taitavin keinoin siirtää jo rauhan aikana, silloinkin kun sodan vaara on enemmän teoreettinen kuin todellinen. Näin saadaan enemmistöt uskomaan, että ne vieraan valtaan joutuessaan menettävät elämää tärkeämpiä arvoja, kaiken sen, mikä heille on arvokasta.
Kansallinen itsepetos
On olemassa paljon ihmisiä, jotka ovat vankkoja pasifisteja niin kauan kuin on kysymys vieraista maista ja kaukaisista oloista. He paheksuvat vilpittömästi ulkomaiden käymiä sotia, he allekirjoittavat voimakkaiden pasifististen kirjojen ja elokuvien sanoman niin kauan kuin esimerkit on valittu toisista maista. Mutta psykologisten lakien mukaan, jotka tekevät helpommaksi arvostella johdonmukaisesti kaukaisia kuin läheisesti koskettavia asioita, heidän ajattelunsa samentuu yht’äkkisesti jouduttaessa omiin oloihin.
Niinpä tiedämme herättävämme lukijoissa hämmennystä ja ainakin aluksi suuttumusta, kun ilmoitamme, että tässä kirjasessa ei omaa maatamme katsota poikkeustapaukseksi. Juuri meidän käymämme sodat, joissa olemme taipuvaisia näkemään kauniita ja yleviä piirteitä, ovat syiltään ja perusteiltaan samanlaisia kuin muiden kansojen käymät. Järkyttävää on huomata, että kaikissa nykyaikaisissa sodissa molemmat osapuolet ovat taistelleet ”isänmaan puolesta”, ”maansa vapauden puolesta”, aivan kuten mekin. On käytännössä yhdentekevää, onko jompikumpi kenties kauempana suhteellisesta totuudesta ja hallituksensa valistusviranomaisten voimakkaamman vakuuttelun tarpeessa, olennaista on taistelevien kansojen vakuuttuneisuus. Havainnollisimmalla tavalla maanpuolustusaatteen tragiikka käy suomalaiselle selväksi venäläisistä viime sotaa kuvaavista romaaneista, joissa yksityisiä lausekäänteitä myöten tavataan samat vilpittömän isänmaanpuolustajan tunnot kuin rintamalinjan tällä puolen.
Ajattelemattomat ihmiset jakavat sodankäynnin moraalisesti tuomittavaan hyökkäykseen ja hyväksyttävään puolustautumiseen. Tämä jako on aina teoreettisestikin epätäsmällinen ja puolitotuudellinen, ellei kokonaan valheellinen – tämähän on oivallettu jo vanhoissa
sananparsissa: pata kattilaa soimaa... Malliesimerkki hyökkäys- ja puolustussodan – siinä merkityksessä kuin ne huolimattomassa ajattelussa käsitetään – välimuodosta on Suomen jatkosota, mutta samoin tarkasti tutkittuna ja punnittuna tavallaan myöskin talvisotamme mutkallisine syy-yhteyksineen – ja loppujen lopuksi kaikki muutkin tunnetut nykyaikaiset sodat. Sellainen lapselliselta vaikuttava tokaisu kuin ”ilman puolustajaa ei sotaa synny” sisältää enemmän asiaa kuin laajat vilpistelevät esitykset sotien poliittis-pinnallisista syistä yhteensä.
Juuri meidän maamme kansalliselle itsepetokselle luonteenomainen on kansallisuuksien jakaminen pieniin, puolustautuviin, hyviin, ja suuriin, hyökkääviin, pahoihin valtioihin Näin tosiaan on ajateltu – huolimatta siitä, että ihminen haluineen ja tarpeineen on keskimäärin suunnilleen samanlainen kaikissa maissa ja että tällainen jako on psykologian, antropogeografian, historian, poliittisen filosofian ja terveen järjen valossa mieletön. Se on lisäksi niin vaarallinen, että sen murskaaminen ansaitsee kaiken mahdollisen huomion: pienet valtiot voivat olla yhtä vaarallisia ruutitynnyreitä kuin suuret konsanaan.
Meillä kuten muissakin länsimaissa on sanalla isänmaallisuus yhä vielä yleisesti kaunis kaiku. Isänmaallista kansallisesti itsekästä katsomustapaa pidetään tosiaankin laajalti moraalisesti ylevänä, huolimatta siitä, että on kysymyksessä merkillinen ajatuskummitus: lukemattomat taiteilijat – muistakaamme vaikkapa vanhan Arvid Järnefelfin selkeää todistelua jo vuosikymmeniä sitten – ja lukuisat käsitteitä punnitsevat nykyajan ihmiset ovat oivaltaneet, että oman ryhmän, heimon, kansan edun asettaminen muiden edelle on moraalisesti moitittavaa, halveksittavaa – yhtä halveksittavaa kuin yksilön itsekkyys. Yksilöllisen ja kansakunnallisen itsekkyyden suuri rauhanfilosofi Albert Einsteinkin täysin samastaa.
Suurten joukkojen suhde isänmaallisuuteen onkin propagandahämäyksen historiallinen mestarinäyte – ja samalla osoitus siitä, kuinka tehokasta propaganda on silloin, kun se toimii ihmisen luonnollisten viettymysten suuntaisena: puolittain eettisen tajuamisen asteelle kehittynyt ihminen on riemumielin ja arvostelunhalunsa torjuen ottanut vastaan ajatusrakennelman, joka antaa moraalisesti ylevän sävyn hänen alkukantaiselle itsekkyydelleen ja itsetehostusvietilleen.
Korostetun kansallistunnon voittamisessa, joka meissä itse kussakin on välttämätön askel
tiellä rauhaan, meitä auttanee myös tarkempi psykologin analyysi tästä ilmiöstä Psykologi hajottaa yleiskielen ’isänmaallisuuden’ kahteen osatekijään, joilla on kummallakin oma psyykkinen perustansa. Siihen sisältyy ensinnäkin kotiseudunrakkaus tai kiintymys tiettyihin tutuiksi käyneisiin olosuhteisiin, jotka molemmat kumpuavat siitä turvallisuudentunteesta, minkä ihminen on taipuvainen kokemaan tutussa ympäristössä. Toisaalta se perustuu ihmisen itsetehostusviettiin ja kykyyn samastua isänmaan ideaan. Oikeastaan pitäisi sanoa, että jo pelkkä isänmaan käsite on itsetehostusvietin luomus (projektio), jonka mielikuvituksemme on eristänyt ihmiskunnan kokonaisuudesta, jotta me yksilöinä voisimme siihen samastua (identifioitua) ja kokea siten itsemme tärkeämmiksi.
Todellisuudessa me kaikki olemme varsin vähäpätöisiä ja merkityksettömiä olentoja, joiden on kuitenkin hieman vaikea hyväksyä tätä tosiasiaa. Mutta voidessamme samastua johonkin suurempaan, esimerkiksi juuri isänmaahan, kykenemme kokemaan kenen tahansa suomalaisen saavutukset aivan kuin nämä olisivat omiamme: minä olen suomalainen kuten Sibelius, Alvar Aalto, Paavo Nurmi ja kaikki talvisodan sankarit. Tunnemme itsemme suurenmoiseksi, harvinaiseksi, muita päätä
pitemmäksi ihmiseksi. Epäilemättä juuri tämäntapainen itsetehostustarpeen verraton tyydyttäminen selittää kansallisuusaatteen suuren menestyksen kaikkialla maailmassa. Meitä on kai ylen monta sellaista, joilla ei olekaan juuri muita mahdollisuuksia itsemme tehostamiseen kuin olemalla isänmaallisia.
Vaikka kansallistunto näin osoittautuu ihmisen luonnollisiin tarpeisiin perustuvaksi, meidän ei silti tarvitse menettää toivoa: nämä luonnolliset tarpeet eivät suinkaan väistämättömästi purkaudu vaarallisena isänmaallisuutena. Aivan samoin kuin kansallisuusaate niitä propagandan voimalla terästäen on aikaansaanut niiden ylenmääräisen vahvistumisen, aivan samoin voidaan ohjauksella vahvistaa ihmisessä niiden rinnalla piileviä toisenlaisia yhtä luonnollisia viettymyksiä, suvaitsevaisuutta ja hyvänsuopuulta, ”rakkautta” kaikkia muita ihmisiä kohtaan. Toivomme, että jo näiden kummankinlaisten virikkeiden tunteminen ja havaitseminen sekä tieto niiden vaikutuksista auttaa meitä tekemään tyhjiksi vaaralliset kansallishengen vaikutukset itsessämme. Kun ensi kerran kansainvälisiä suhteita koskevassa tilanteessa ajattelemme, tunnemme ja näemme tosiasioita yhtä hyvin toiseen kansallisuuteen kuuluvan näkökulmasta kuin omamme, olemme voittaneet.
Myös ’isänmaan’ ja ’kansan’ käsitteiden asiasisällön tarkastelu saattaa auttaa meitä yrittäessämme vapautua vanhanaikaisen isänmaallisuuskäsityksen tuhoisasta tenhopiiristä On hyvä muistaa, että kansakunnat ja valtiot ovat enemmän tai vähemmän mielivaltaisia, häilyviä ja muuttuvia ihmiskunnan pelottelutapoja. Mikä on esimerkiksi se meidän isänmaamme, jonka suojaamista henkeen ja vereen on sanottu meidän korkeimmaksi päämääräksemme? Onko se kielellinen alue? Missä ovat Ruija, Norrbottenin suomalaisasutus ja itäisimmät murrealueemme: mitä me taas teemme Ahvenanmaalla ja muutamilla pitkillä rannikkokaistoillamme? – Onko se alueellisesti määriteltävä kokonaisuus? Mikä esim. lukemattomien rauhantekojen piirtämistä itärajoistamme on ”se oikea”, ylivoimaisesti muita paremmin perusteltu? Miksi me siinä tapauksessa kaksikymmentä vuotta sitten taistelimme kynsin hampain Karjalan Kannaksen ja sen asukkaiden puolesta, vaikka tällä hetkellä tunnemme sen nykyisine asukkaineen itsellemme kokonaan vieraaksi? Mikä on se ”ikivanha suomalainen maaperä”, jonka me peitämme hyökkääjien hurmeella? Sekö, jonka verrattain vähän aikaa sitten enemmän tai vähemmän väkivaltaisesti riistimme saamelaiselta heimolta? Tai ehkä
Suomen määrittelee jonkinlainen yhteenkuuluvuuden tunne tietyn ihmisjoukon kesken? Mihin silloin kuuluvat ne kansalaiset, jotka ovat ehdottoman kireässä vastahangassa isänmaahansa nähden ja ihannoivat vieraitten maitten oloja? Heidän lukumääränsä sitä paitsi vaihtelee taloudellisten (esim. talouspulat) ja poliittisten (esim. talvisota) suhdanteiden mukaan; tämäkin näkemys Suomestamme on siis omalaatuisen dynaaminen.
Tarkoitamme, että vaikka erilaiset kansalliset kulttuuripiirit näyttävätkin hyvin todellisilta, on nykymaailmassa tarkkaan punniten mahdotonta löytää niiden rajoja, toisin sanonen rajoittaa valtioita, joiden eri osissa kulttuurin ja elämäntavan eroavuudet olisivat pienemmät kuin raja-alueiden ja naapurivaltioiden välillä. Kulttuuripiirien jatkuva sekoittuminen on sitä paitsi nykyoloissa hyvin nopeaa. Isänmaallinen tuntemistapa, tunne kuulumisesta tiettyyn suppeaan kulttuuripiiriin, on tietysti todellinen ja monelle ihmiselle hyvin voimakas ja olennainen, mutta sekin mitä selvimmin henkilökohtainen ja yksilöllinen eikä ilman muuta valtioiden rajojen mukainen.
Kun kansallisuusaatteen ajajat eivät ole tyytyneet teoreettiseen sanoilla leikittelyyn, vaan käyttäneet käsitteitä kansa ja isänmaa itse teossakin kaikkein vakavimmassa tarkoituksessa, ihmisen surmaamisen
moraalisen oikeutuksen perusteina, on käsitteiden epäselvyys järkyttävää. Nähdäksemme voidaan näin vakavassa mielessä riittävän selkeänä hyväksyä ainoastaan ihmiskunnan jakautuminen yksilöihin tahi koko ihmiskunnan kokonaisuus; kansakunta- ja valtiojako vie meidät täydelliseen mielettömyyteen.
Toivomme saaneemme lukijan oivaltamaan, että kaunis sointi sanassa isänmaallisuus voidaan säilyttää, kun sen sisältöä laajennetaan – kun ymmärretään, että oikea isänmaarakkaus sulkee piiriinsä tasavertaisesti koko ihmiskunnan.
Sotapropaganda
Jos kysyy tavalliselta mieheltä, harjoitetaanko meillä sotapropagandaa, saa useimmissa tapauksissa vastaukseksi: ”ei, en minä ainakaan ole kuullut”. Jos vastaus on ”kyllä”, silloin on useimmiten puheissa kommunistin kanssa, jonka intressissä on poliittisista syistä nähdä tällaiset asiat.
Syy siihen, miksi emme kiinnitä sotapropagandaan mitään huomiota, on se, että olemme niin täysin tottuneet sen kaikkiin ilmenemismuotoihin, emmekä sen vuoksi tule lainkaan ajatelleeksi, mikä niiden todellinen tarkoitus on. Luultavasti suurin osa niistäkin ihmisistä, jotka puhuvat ja kirjoittavat selvää sotapropagandaa, ovat tietämättömiä siitä, mitä
tekevät. Parhaita esimerkkejä tästä on Tuntemattoman sotilaan kirjoittajan vakuuttelu eräässä lehtiartikkelissaan, jossa hän todennäköisesti aivan vilpittömästi selittää kirjoittaneensa kirjan siksi, että ihmiset tajuaisivat sodan kauheuden. Mutta hän ei – syystä tai toisesta – ilmeisestikään tajunnut, miten sitä tultaisiin lukemaan. Herkille ja elämää rakastaville ihmisille se oli pasifistinen julistuskirja, katkeroituneita lukijoita sen sijaan tyydyttivät esimiesten saamat letkautukset ja he näkivät siinä vain tämän, mutta useimmat jäivät tunnelmaan: ”Kyllä sota on kauheaa, mutta suomalainen kestää velvollisuudesta mitä vain. Hän purnaa tosin ja ihmetteleekin, minkä vuoksi hänen on näin kärsittävä, mutta toteaa sitten, että pakko tämä on kaikki kestää.” ’Tuntematon sotilas’ ei keksi ainoatakaan ehdotusta, miten sodasta voitaisiin päästä, mitä tavallinen rivimies voisi tehdä mielettömyyden lopettamiseksi. Sen vuoksi tuosta muuten niin etevästä kirjasta tuli sotapropagandaa.

Tämän kirjasen synnystä on kiittäminen ryhmää nuoria akateemisia henkilöitä, joiden kanssa käydyt keskustelut ovat toisaalta olleet herätteinä moniin seuraavassa esitettyihin ajatuksiin ja joiden avulla toisaalta on voitu kustantaa kirjasen painatus. Kaikille henkisesti ja taloudellisesti hanketta tukeneille lämmin kiitokseni, ennen muita maist. Pehr Charpentierille, jonka osuus tekstin laadinnassa on ollut aivan olennainen, sekä fyysikkoasiantuntijalle Pentti Ruohoselle.
Tiedän, että monet ihmiset – ja nuoret kenties enemmän kuin muut – hälyttävimmistäkin maailmanpoliittisista uutisista huolimatta pitävät sodan ajatusta tällä hetkellä kaukaisena ja haettuna: aurinko paistaa, linnut laulavat, liikenne pyörii vakaana teillä ja kaduilla, uusi ikäluokka saa ylioppilaslakkinsa niin kuin ennenkin, kaikki on suurin piirtein kovin hyvin ja normaalia. Näin oli ennen viime maailmansotaakin: sodanjulistukset putosivat silloinkin eri maissa monien ajattelemattomien
tavallisten ihmisten niskaan kuin salamat kirkkaalta taivaalta – siitä huolimatta, että he jokapäiväisillä toimillaan ja kannanotoillaan olivat monin tavoin olleet sotaa valmistelemassa. Ei voida koskaan liian monta kertaa vakuuttaa, että on parempi katsoa kuin katua, että sodan vaara on tällä hetkellä mitä ajankohtaisin ja samalla tärkein kysymyksemme, jolle meidän on yksinkertaisesti pakko uhrata osa ajatuksistamme, jos mielimme käydä järjellisistä ja ajattelevista olennoista.
Viisitoista vuotta on kulunut maailmansodan päättymisestä sodan, jossa sai surmansa kymmeniä miljoonia ihmisiä, jossa yhtä monta jäi pysyvästi invalidiksi, lukematon määrä vaurioitui henkisesti ja tuli ihmisarvoiseen elämään kykenemättömäksi ja jossa aineellisia arvoja ja inhimillisen kulttuurin kauneimpia saavutuksia tuhoutui laskematon määrä.
Näistä äärettömistä kärsimyksistä huolimatta tämän hetken ihminen uhraa tavattomasti aikaa ja rahaa varustautuakseen uutta sotaa varten. Yhä ihminen uskoo sodan väistämättömyyteen, sotilaskasvatukseen, murhaajien kouluttamiseen ja ase- ja ammusvarastojen keräämiseen elämän turvaamisen edellytyksinä. Siksi mekin – täällä Suomessa – saamme joka päivä lukea sanomalehdistä, kuunnella radiosta ja opettajiemme suusta sanoja, joiden yksinomaisena tarkoituksena on kansallisen itsekkyyden – ja maanpuolustustahdon ruokkiminen ja vahvistaminen.
Samoin kuin meillä, niin suuressa osassa maailmaa ylläpidetään sotamielialaa. Ei jakseta välittää siitäkään, että kysymys sodasta on viimeisen maailmansodan jälkeen kokonaan muuttanut luonnettaan. Näköalat ovat muuttuneet entistäkin monin verroin hirvittävämmiksi: uusinta aseistusta käyttävät armeijat tulevat – kuten kaikki maailman johtavat tiedemiehet yksimielisesti toteavat – hävittämään todennäköisesti kaiken korkeamman elämän maapallolta, parhaassakin tapauksessa koko länsimaisen kulttuurin alueelta.
Ikuisesti optimistinen ihminen pyrkii rakentelemaan suojakseen tätä kammottavaa painajaista vastaan lohdullisia toivekuvia. Monet tuntevat elämän täydellisen sammumisen luonnottomaksi järjettömyydeksi, joka ”ei voi olla totta”. Mutta tämän hetken ”maailmanlopun” ennustelut ovat ensi kertaa karmivan vankalla tieteellisellä todellisuuspohjalla: yksinkertainen kuiva tosiseikka on, että USA:n ja Neuvostoliiton tällä hetkellä omistama ydinpommivarasto riittää räjäytettynä tekemään 20–30 maapalloa asumiskelvottomaksi. Yhtä selvästi ja luonnollisen tuntuisesti kuin radiolähetys tavoittaa vastaanottimemme, yhtä varmasti kuolemansäteily muutaman viikon kuluttua atomisodan alkamisesta Keski-Euroopan ja
Neuvostoliiton alueella tavoittaa meidät täältä pohjoisista metsistämme, olimme sitten piilopirtissä erämaissa tai lapsellisessa ”väestönsuojassa”.
Joskus pyritään vieläkin vakuuttamaan, että suursota on mahdollinen ilman atomiasetta. Jokainen sodan joukkopsykologiaa tunteva tietää väitteen murheellisen vääräksi: ylivoimaisen tehokkaiksi tunnettujen aseiden käytäntöön otto on varmaa viimeistään silloin, kun toinen osapuoli joutuu epätoivo- ja katastrofimielialan valtaan. Tässä tilanteessa ihmisen ja kansan harkintakyky pettää täydellisesti eikä koko ihmiskunnan tuhoutumisen uhkaa enää kyetä pelkäämään. (Ks. esim. hyvää perustelua H. & B. Overstreetin teoksesta Henkinen vireys, s. 191-192.)
Atomiaseiden käyttöä ja niiden jo sellaisinaan vaarallisia kokeiluja vastaan on ymmärrettävästi syntynyt voimakas kansanliike kaikissa maissa. Joskus tuntuu kuitenkin siltä kuin tuijotettaisiin hajamielisesti yksinomaan atomipommiin ja unohdettaisiin sodan ongelman kokonaisuus. Onhan selvää, että vaikka vaatimus atomipommikokeilujen kieltämisestä rauhan aikana toteutettaisiin kuinka tehokkaasti tahansa kansainvälisin valvontajärjestelmin, niin, vaikkapa päästäisiin jopa kaikkien jo valmiiden atomiaseiden tuhoamiseen, niin sodan sytyttyä valvontamahdollisuudet raukeaisivat, eikä – kun
atomiaseiden valmistusperiaate kerran on selvillä – uusien aseiden rakentaminen olisi estettävissä. Ongelmana ei siis suinkaan ole pelkästään atomiaseiden, vaan kaikkien rauhaa vaarantavien jännitysten poistaminen.
On tuskin myöskään viisasta vajota niin suureen epätoivoon, että ”vanhanaikainen sota” ilman atomiaseita nähtäisiin lohdullisena toivona. Joka tapauksessa tulee seuraava suursota – jos sen sallitaan syttyä – merkitsemään satojen miljoonien ihmisten mieletöntä ja tuskallista kuolemaa. Tämä riittää varmasti aiheeksi siihen, että jokainen meistä edes yhden kerran elämässään, hetkeksi arkiset kiireensä sivuuttaen, syventyy tutkimaan sodan ongelmaa.
Pienen kirjasemme tarkoituksena on herättää jokainen nukkuva yksilö tajuamaan oman henkilökohtaisen vastuunsa ja merkittävyytensä sodan tai rauhan, kuoleman tai elämän edistäjänä. Me, tämän tutkielman kirjoittajat, emme tahdo esityksellämme nousta kapinaan vallitsevia oIoja ja yhteiskuntajärjestystä vastaan. Tahdomme ainoastaan tarkastella tämän hetken kaikkein tärkeintä pulmakysymystä, sotaa, mahdollisimman puolueettomasta ja asiallisesta näkökulmasta. Samalla olemme kuitenkin tietoisia siitä, että tämä näkökulma on useille lähimmäisistämme
jokseenkin tuntematon, toisille jopa kauhistuttava.
Kirjoitamme jokaiselle. Mutta ennen kaikkea niille, jotka eivät vielä ole sammuneet välinpitämättömyyteen itsensä ja ihmisen kohtalosta tai joilla on voimia välinpitämättömyytensä voittamiseen – ja jotka siten ovat valmiit tutkimaan jokaista rauhaa rakentavaa ehdotusta. Ennen kaikkea kirjoitamme nuorisolle, joka on henkisesti vanhempiaan vireämpää ja vapaa näiden raskaista henkisistä rasitteista. Eräät osat (luku IV B) osoitamme kuitenkin myös suoraan tämän hetken toimiville poliitikoillemme.
Tarkoituksenamme on etsiä vastausta viiteen kysymykseen:
Miksi sota syttyy?
Mitkä ovat rauhaa edistävän toiminnan, pasifismin perusteet?
Miksi rauhantyötä vastustetaan?
Mitä Suomi kansakuntana voisi tehdä maailmanrauhan hyväksi?
Miten suomalainen yksilönä voi toimia rauhaa edistävästi?
Sodan ja rauhan ongelman tarkastelumme näistä lähtökohdista on päätynyt pelkistettynä lopputulokseen: yksilön, isänmaan ja ihmiskunnan etu on tänä hetkellä sekä moraalisessa että käytännöllisessä katsannossa sama ja yhteinen. Siitä kirjasemme nimi.
Ketkä haluavat sotaa?
Onko sellaisia ihmisiä, jotka haluavat sotaa? Eikö tämä ole mieletön kysymys?
Ei toki, sillä sellaisiakin on. Tosin vain pieni joukko, mutta kuitenkin liian paljon. Keitä he sitten ovat?
Yhden osan tapaamme nuorten miesten joukosta, niiden, jotka ovat omaksuneet sankaruuden ja urhoollisuuden ihanteet. He ovat levottomia, elämänsä värittömyyteen kyllästyneitä, ajattelemattomia ihmisiä, jotka eivät kykene käsittämään sodan todellista olemusta; vaan näkevät sen vääristyneessä, runebergilaisessa valossa. Heille sota merkitsee vain suurta seikkailua, jännitystä, jota he arkisuuden vastapainoksi tietämättömyydessään ihannoivat.
Toisen osan tapaamme niiden ihmisten joukosta, joissa elämän tuomat pettymykset ja kärsimykset ovat muuntuneet katkeruudeksi ja vihaksi koko olemassaoloa kohtaan ja jotka siksi joko tietoisesti tai tietämättään haluavat hävittää
ja hävitä. Näiden usein voimakastahtoisten, kyltymätöntä katkeruutta tuntevien yksilöiden vaikutus kriisitilanteessa on monesti ollut järkyttävän suuri.
Ja sitten on vielä muutamia, joita sota – ainakin maapallon toisella puolella käyty – on hyödyttänyt. Onhan se ainakin tähän asti merkinnyt valtavia taloudellisia mahdollisuuksia eräille teollisuuden aloille.
Mutta sittenkin, useimmat meistä eivät halua sotaa. Enemmistö on sitä vastaan. Mutta siitä huolimatta sodat syttyvät. Kaikesta rauhanrakkaudestamme huolimatta me saatamme jälleen, aivan odottamatta joutua tilanteeseen, jossa sotaa ei enää voida väIttää. Miten tämä on mahdollista?
Ilmeisesti meidän jokapäiväisessä elämässämme, asenteissamme ja arvostuksissamme on jotakin sellaista, joka väistämättömästi, vastoin tahtoamme johtaa tapahtumien ketjua sotaa kohti. Edistämme sodan syttymistä tietämättämme.
Sodan edellytykset
Kansallisesti itsekäs politiikka
Maailma on yhä vielä jakaantunut moniin enemmän tai vähemmän suvereeneihin, itsenäisiin valtioihin, jotka ihmisyksilöiden tavoin ovat vuorovaikutussuhteessa toinen toisensa kanssa. Kuten yksilöt toimivat kansatkin itsekeskeisesti pyrkien suojelemaan itseään, omaa itsemääräämisoikeuttaan, yrittäen saada mahdollisimman suuria taloudellisia etuja ja arvovaltavoittoja toisten kansojen kustannuksella. Jo pelkästään tämä kansojen rajoittamaton itsemääräämisoikeus, jossa häikäilemätön oman edun tavoittelu ja itsekeskeisyys on luonnostaan sallittua, on alituisena uhkana maailmanrauhalle. Täysin itsenäisten kansojen olemassaolo on ensimmäinen sodan edellytyksistä.
Sillä onhan selvää, että vain omaa etuaan ajavien ryhmien välille syntyy jatkuvasti ristiriitatilanteita, samoin kuin yksilöiden välille yhteiselämässä. Kansojen väliset ristiriidat ovat kuitenkin äärettömän paljon vaarallisempia kuin yksilöiden väliset: meidän ehkä liiaksikin järjestykseen tottuneissa yhteiskunnissamme ei ole mitään pelkoa yksilönvapauden palautumisesta äärimmäiseen tilaan, anarkiaan, mikä silloinkin merkitsisi ainoastaan kulttuurielämän tuhoa. Mutta rajoittamaton kansakunnallinen vapaus pitää koko olemassaolomme joka hetki hiuskarvan varassa: niin kauan kuin voimassa on vanhanaikainen kaupankäyntiperiaatteelle pohjautuva kansainvälinen diplomatia, jossa ratkaisut riippuvat kansallisten etujen tarkasta punninnasta, kansojen taloudellisesta riippuvuudesta, sotilaallisista voimasuhteista ja henkisestä lujuudesta sekä johtajien neuvottelutaidosta, niin kauan voivat pienet virhelaskelmat, ihmisjoukkojen tilapäiset tunnekuohut tai muutamat henkilövaihdokset milloin tahansa johtaa maailmanpaloon, josta ei jää mitään jäljelle.
Yksilön arvostukset ja pelko
Sodan ongelmaa ei kuitenkaan nähdä vielä kovinkaan syvällisesti, jos sitä tarkastellaan pelkästään kansainvälisten suhteiden näkökulmasta. Loppujen lopuksi sota tai rauha riippuu meidän jokaisen käyttäytymisestä. Yksilön kannanotot jokapäiväisessä elämässä edistävät joko sodan tai rauhan asiaa. Tämän todetessamme on kuitenkin samalla hyvä pitää mielessä nykyaikaisen länsimaisen yhteiskunnan rakenne, jossa demokratian heikkouksien johdosta ryhmien johtajilla sittenkin on tietyssä määrin itsenäinen asema ja vapaat kädet: toisten yksilöiden merkitys siis voi olla suurempi kuin toisten.
Länsimaisessa kulttuuripiirissä elävä ihminen näyttää ensi sijassa pitävän arvossa korkeata elintasoa eli rahaa, sen edellyttämää hyvin palkattua tointa, valtaa ja toisten ihmisten arvonantoa. Raha, valta ja maine ovat useimpien meistä tietoisesti hyväksymät tai tiedottomasti palvomat arvot. Toisaalta niiden tueksi ja vahvistamiseksi, toisaalta näiden pelkistettyjenriippuvuudesta, sotilaallisista voimasuhteista ja henkisestä lujuudesta sekä johtajien neuvottelutaidosta, niin kauan voivat pienet virhelaskelmat, ihmisjoukkojen tilapäiset tunnekuohut tai muutamat henkilövaihdokset milloin tahansa johtaa maailmanpaloon, josta ei jää mitään jäljelle.
Yksilön arvostukset ja pelko
Sodan ongelmaa ei kuitenkaan nähdä vielä kovinkaan syvällisesti, jos sitä tarkastellaan pelkästään kansainvälisten suhteiden näkökulmasta. Loppujen lopuksi sota tai rauha riippuu meidän jokaisen käyttäytymisestä. Yksilön kannanotot jokapäiväisessä elämässä edistävät joko sodan tai rauhan asiaa. Tämän todetessamme on kuitenkin samalla hyvä pitää mielessä nykyaikaisen länsimaisen yhteiskunnan rakenne, jossa demokratian heikkouksien johdosta ryhmien johtajilla sittenkin on tietyssä määrin itsenäinen asema ja vapaat kädet: toisten yksilöiden merkitys siis voi olla suurempi kuin toisten.
Länsimaisessa kulttuuripiirissä elävä ihminen näyttää ensi sijassa pitävän arvossa korkeata elintasoa eli rahaa, sen edellyttämää hyvin palkattua tointa, valtaa ja toisten ihmisten arvonantoa. Raha, valta ja maine ovat useimpien meistä tietoisesti hyväksymät tai tiedottomasti palvomat arvot. 
